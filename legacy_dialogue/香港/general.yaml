- region: 香港
- category: general
- demographic: youth
- conversations:
  - - 有人話master係用嚟逃避工作，我想講，關你撚事。
    - 逃避雖然可恥但係有用喎。
    - 我係覺得，我想讀書多過打工，噉我咪讀囉。之後我出嚟做嘢還到啲loan咪得。
    - 噉講真，你屋企唔等你養，想讀到幾時先出嚟做嘢真係唔使同人交代。
    - 唔通我讀master冇壓力嘅。間U啲人真係好鬼勁，嗰排我讀到日日喺宿喊。
    - 其實你係咪讀到有depression…
    - 我都懷疑係。
    - 好慘…
    - 我以前以為呢個世界得兩種人。一種係好聰明好天才但唔係點讀書，另一種係資質平庸但係好勤力。點知原來呢個世界有啲人係又天才又超級勤力…我追得好辛苦。
    - 其實你本身考到入去LSE ，都已經係好犀利。不過入面啲人實在太top…
  - - 跑步真係好辛苦，唔明點解會有人鍾意。
    - 俾你揀，你揀跑步定做體能？
    - 做體能！
    - 係咪啊？五十下burpee，速磅。
    - 屌，最憎burpee，都唔知邊撚個發明。
    - 我就情願跑步。少少地跑四五K都OK啦…半個鐘鬆啲啫。
    - 但你唔覺得跑步好悶咩，嚟嚟去去都係嗰段路。
    - 你隻狗夠日日都係行嗰段路啦，佢有冇同你投訴行嗰段路好悶屙唔出屎吖？
    - 喂唔係講笑，佢呢排屙尿好似唔係好順，滴滴仔噉。
    - 吓真㗎？你快啲帶佢check下，聽人講史納莎好易生腎石㗎。
  - - 跑步真係好辛苦，唔明點解會有人鍾意。
    - 你咁樣衰都有人鍾意啦，我夠唔明咯。
    - 又抽水。
    - 羨慕你啫。
    - 噉又真係幾值得羨慕嘅，哈哈哈哈。
    - 巴閉喇巴閉喇。男人老狗日日喺IG放閃真係好咩。
    - 條女鍾意咪滿足下囉。我初期都唔係好想貼咁多，但佢成日問我點解唔po，又成日驚我收埋第二個。嘈過一鑊之後我學精咗喇。
    - 你覺得你哋會唔會長久吖？
    - 其實我仲驚過佢啦。講真佢樣唔差，細細粒又幾可愛。我驚啲狗公搶走佢多啲…
    - A0單身狗唔知講咩好。不過望都望你哋長長久久。第日帶佢出嚟見下我哋啦。
  - - 跑步真係好辛苦，唔明點解會有人鍾意。
    - 初初開始練係辛苦啲，慢慢會慣㗎喇。
    - 你嗰時啱啱開始跑係點㗎？我而家跑五公里已經覺得就死。
    - 跑到五公里算唔錯啊！我好記得初頭我跑咗四公里就痛咗四日，行步路都趷下趷下。
    - 吓真㗎？但係你而家跑全馬喎！
    - 冇啊我跑半馬咋。我都希望第時可以跑一次全馬。聽講日本啲馬拉松好多嘢食㗎！
    - 我完全冇諗過要跑馬拉松。想減肥咋我。
    - 我覺得做運動最緊要係keep得住個習慣同恆心。你可以試下嗰啲跑行訓練喎。
    - 即係點？
    - 可以試下跑一分鐘行一分鐘，噉樣loop二十分鐘。有啲似做workout噉，個心一直諗住重複做二十組就可以收工，感覺上冇咁難頂。我初初都係噉㗎，慢慢再加長時間同距離囉。
  - - 跑步真係好辛苦，唔明點解有人會鍾意。
    - 係囉！我之前睇個YouTuber，日日都做嘢做到點幾先有得瞓，第二朝六點起身就迫自己出街跑步，話噉樣做運動可以少啲時間瞓覺，都黐黐地。
    - 佢呢啲唔止黐線，應該叫有超能力。點幾瞓六點起身，我要校七個鬧鐘先落到床，佢起到身仲要去跑步。死啦，我哋真係好唔掂，日日都眼瞓到死，一起身就好似俾人打咗一身噉，想即刻瞓返。
    - 話說我有一段時間要寫劇本，上次咪同你講有個programme揾我拍套戲嘅，就係嗰次啦；我日日都就係唔想寫，一開份劇本出嚟就好眼瞓，於是就日日都去海邊跑步，諗住做多啲運動可以精神啲啦。點知日日跑完就好攰，然後就成個月都冇再掂過份劇本喇，然係我就冇再跑步喇。
    - 你冇同我講過你拍咗套戲喎！係搞啲咩㗎？
    - 話說啱啱大學畢業之前，有幾個大學ELTU lecturer想claim下大學啲錢，又想俾啲機會啲學生，噉咪揾咗我同幾個人寫劇本拍戲囉。搞咗我一個暑假，最後連套戲都剪唔到出嚟。
    - Oh so sad…其實我…噉講好似好蠢噉，但係…
    - 你講啦，唔使驚喎。
    - 話說我都想拍片上YouTube，因為我好多嘢想同人講。噉呢，我最近就買咗個袋，七百幾蚊，但係啲間隔又好啦，個款又易襯啦，於是我就拍咗條片講…
    - 得啦，你俾條片我睇下啦。
  - - 個教練根本就想昆我錢，一堂一千，揾鬼俾咩！
    - 說話又唔可以噉講喎！話唔定真係有鬼俾，你都見啲闊太揾鬼學跳舞啦！調返轉都唔奇啦！
    - 噉又係，呢個教練大隻又温柔，佢唔係收咁貴我可能三日唔埋兩日就揾一次佢。
    - 話時話，你估我哋夾錢請佢上堂得唔得吖嗱？
    - 吓？唔好啩…
    - 嗱嗱嗱！噉就試到你，你想單獨上堂，係咪？你對教練有咩企圖？
    - 我唔係噉嘅意思…講真一千蚊堂我都冇可能長期俾啦。
    - 噉你係咩意思吖？而家我出埋錢幫輕你，我哋兩個一齊做運動，你又有得𥄫仔，有咩唔好？
    - 其實呢…我肥肉太多，你咁瘦，同你上堂我自卑嘛。
    - 好心你咁大個人就唔好扭扭擰擰啦！我到時掛住𥄫阿sir都唔得閒望你啲肥肉啦！廢話！
  - - 個教練根本就想昆我錢，一堂一千，揾鬼俾咩！
    - 但係條友個朵夠響喎，乜叉比賽冠軍喎！
    - 噉又點？
    - 咪就係可以喺啲女面前講你跟嗰個教練有幾巴閉囉。啲女聽完即刻心心眼啦。
    - 有Q用咩，學到嘢先得㗎。啲人話佢堂堂揸流攤喎。
    - Fact check咗未先。一對一都有得揸流攤？
    - 大佬，你俾錢我去上堂，我同你fact check又點話。
    - 但係一對一，個別教授喎？個教練樣靚身材正，陪你練成個鐘，抵啦！
    - 師兄，你都食得好偏啫。攞住張金牛，我去建興打羽毛球好過喇。
    - 呢個時勢仲去嗰頭玩，因住封樓冇得你走啊。
  - - 呢個市揾到份工就已經贏一半，仲邊有得計較錢多錢少。
    - 都唔係噉講㗎，唔通fresh grad出嚟賺最低工資咩？
    - 有大學學歷，人工都唔會差得去邊啩？
    - 我上一份工先得萬四，但係老細又度縮，做到隻狗噉。
    - 萬四OK啦，呢個時勢，係要睇住條數做人㗎喇。
    - 但係如果嗰個月唔到數嘅話，佢要扣我人工喎！
    - 吓，你要跑數㗎咩？
    - 梗係唔使啦！
    - 噉真係過份咗喎。
    - 所以我頂唔順辭咗職喇！
  - - 呢個市揾到份工就已經贏一半，仲邊有得計較錢多錢少。
    - 啱啊！好多公司一係減人手一係唔請住，有份工做住先已經好好㗎啦！ 所以我當自己贏咗㗎喇！
    - 唔止，做旅遊啊、航空啊、零售啊同埋做演藝嗰啲真係好慘啊！
    - 喂！你做飲食都好陰公啫，早排你哋一到晏晝6點淨係可以做外賣，冇咗堂食客生意真係爭好遠。依家叫做做到夜晚10點，算係有工開啦？
    - 係啊！我哋間餐廳算係噉，唔炒人仲會做多少少防疫措施，托賴仲有街坊生意做下可以頂到少少，係嚟緊人工唔加同埋嗰個咩「執枱專員」大家要輪流做囉！噉你點呀？
    - 我？咪做緊大長散囉！疫情開始就做咗量地官，依家做下外賣仔生意，間唔中做的士替更，時間彈性啲但係收入唔多穩定囉！
    - 噉你做日頭定夜晚啊？
    - 返夜囉，執到少少，好過冇啦！夜晚都有啲客嘅，返中環嗰啲多返囉！
    - 噉你有冇揾下工噉啊！
    - 唉！唔好提喇！位又唔多，出咗廿幾封信冇聲氣，有呢一係成班人同你搶，我係老闆梗係揀蟀噉揀啦！一係惡啃嘅豬頭骨，人工又唔多，唔想做幾個月就唔做，見步行步啦！
  - - 我真係唔明點解啲人咁鍾意拎美斯同C朗比，兩者風格完全唔同。
    - 冇計啦，兩個都係現今球王，況且好多人都係乜都要鬥餐飽。
    - 噉又係，香港地競爭大，由細路到大人，個個都想爭做第一。
    - 話時話，你又點睇美斯同C朗呢？
    - 嗱，我就覺得美斯係天才型球員，走位、球感都非常出色。C朗就似乎係後天努力型，不斷提升自己嘅入球能力。
    - 噉都有啲道理，淨係見佢餐餐食白烚雞胸就知啦。
    - 我最欣賞嘅係佢當年被曼迷插佢世界盃嗰陣累到朗尼被趕出場，仲話要費sir賣走佢，但佢最後成功用實力服眾，令佢哋收晒聲。
    - 呢份鬥志真係唔係人人都有，有啲人面皮薄，就會越踢越差。
    - 啱啊！而家啲新球員都冇乜邊個有火。琴晚我又捱夜睇咗場0比0，悶死。
    - 嘩，你估你仲細咩？通咁多頂，唔怪得你成日都有熊貓眼啦！
  - - 啲人話一力抵十技，但我唔覺得大隻佬打得過泰拳高手。
    - 噉都要睇埋磅數嘅。我就話200磅大隻佬一定砌低150磅嘅Tiger佬。
    - Muay Thai呀，「睇鋸」咩。睇鋸upper cut呀？
    - 睇鋸畀蘇聯佬一捉到，真係一嘢冇咗大半血呀。
    - 喂我講緊打交唔係打機。你冇睇人哋點練泰拳？用隻腳係咁踢棵樹踢幾粒鐘，睇片都覺得痛。
    - 泰國人練泰拳唔係為打交，人哋住鄉村好窮嗰班，老豆老母細細個要個仔學拳係學一技之長，揾命搏嚟為兩餐。點同我哋呢啲操拳當keep fit喎。
    - 所以我話泰拳高手好打過大隻佬囉。
    - 踢樹咁練唔要條命就話啫。大隻佬如果練到腹肌core muscle夠firm，好捱得打㗎。
    - 唔好拗，不如噉啦，嚟緊呢三個月，我去學泰拳，你去練大隻。三個月後我地打過咪知邊個先啱。
    - 怕你有牙？
  - - 有人話宗教可以幫你洗滌心靈，但我就覺得係控制手段。 
    - 無啦啦做咩講呢啲，你係咪有姨媽姑爹又信咗教
    - 所以話你真係識讀心...係啊，之前去親戚屋企拜年，佢竟然新年流流同我傳教，屌佢個閪即係想我同佢開年啫
    - 笑咗，同個離教者傳教又真係過份咗啲嘅
    - 咪係，佢仲同我講乜嘢節日禁忌迷信唔好信，屌講到佢嗰套就唔係迷信噉，嗰下我真係想即刻掉頭走
    - 噉你有冇走
    - 無，因爲佢未畀利是
    - 哈哈哈...屌你真係笑到我啲內臟跌晒出嚟
    - 好啦唔阻你啦，你一陣係咪要返團契啊？
    - 係啊，好啦，一陣再傾過。
  - - 你問我點樣唔用粗口都可以侮辱人?聽住:「你老豆係警察。」
    - 噉我大多你一句：「你老母係林鄭。」
    - 嘩屌，諗起晚晚食飯都要對住條八婆就唔開胃
    - 你老母係林鄭的話，點會同到佢食晚飯啊？佢啲仔都送晒去外國啦啵
    - 欸又啱...等陣，林鄭個仔之前唔係畀美國踢返嚟咩
    - 啊你唔提我 我差啲唔記得，之前我咪同你講我down咗「bumble」嘅，le2，個交友app呢
    - 哦係啊，跟住點啊
    - 跟住我喺上面見到林約希囉
    - 林若希？成日問「點解嘅」嗰條女？
    - 唔係吳若希啊，係林約希啊，林鄭個細仔啊。
  - - 想當年我夜晚8點半落堂，9點喺教大衝落山搭紅van直飛旺角劈到朝早返嚟上8半堂。
    - 咁好學？我通常飲埋早茶先返。
    - 吓，飲飽食醉上堂實瞓着㗎喎。
    - 上咩堂吖，我返Hall開枱啊。
    - 哇，好chill喎師兄。
    - 少少噉啦，而家咪又係死死地氣出嚟揾工捱騾仔。
    - 吖，傾咗咁耐都唔知你點稱呼添。
    - 叫我阿Tim得喇。
    - 多多指教啊Tim哥，我叫Peter啊。係呢，我聽人講呢間學校算易轉到長約㗎喎，你知唔知堅定流啊？
    - 唔知呢，我嚟in校工咋喎。
  - - 出得嚟玩，就唔好動凡心。呢句我教嘅。
    - 乜咁感慨呀，莫非老兄你又沉咗船？
    - 往事不堪回首，呢啲嘢真係一次都嫌多。
    - 當年你帶我出身嗰陣已同我講人間無真愛，做乜咁睇唔開成日舂個頭落去？今次又睇中邊個唧衰鬼？
    - 咪嗰件鐵扇妹囉…
    - 嘩你都幾夠薑喎，牛精佬條女都夠膽搞，好彩佢上唔到嚟啫，唔係實揾你尋仇。
    - 喂咪咁大聲啦，佢未知㗎。
    - 唔怪得佢個仔一出世識放五味真火啦，我仲諗佢個樣做乜冇忽似老豆，哈，你都壞喇你。
    - 唉，上面咁鬼悶，個個女同事揦埋冇一千都幾百歲，點食得落呀？嗱，記得幫我保守秘密啊死仔包。
    - 驚閪咩，老兄你堂堂太白金星嚟㗎嘛，一隻手指尾都捽死佢啦…咦，殊殊殊…喂，喂Honey，哈哈，冇，撞到個friend傾咗陣之嘛，返㗎喇，返㗎喇，嗯，好啦好啦，唔講住喇，bye，唔～啜啜啜。喂阿紫霞急call我返去交人，下次飲嘢再傾。走先。
  - - 姑媽，生日快樂啊，祝你心想事成啊!
    - 講咗幾多次叫我Auntie，咪再叫我姑媽！講到咁老！
    - Auntie姑媽，生日快樂啊！
    - Auntie就Auntie，唔駛加姑媽嘅。
    - 咁多年講慣咗呀姑媽，吖唔係，係Auntie。真係改唔到口。
    - 噉下次你講全英文就唔會唔就得㗎喇。
    - 下年生日又老一歲喎姑媽。
    - 仲講？
    - 下年生日又老一歲喎Auntie。
    - 係咪我生日你都想激死我！
  - - 行完街記得報平安呀。 
    - ok啦，tg你。
    - 帶齊嘢嘛？
    - 有啊，琴日同阿豬特登出去買左。
    - 水呢？帶多兩啖水。
    - 得啦，唔夠咪買。費事太重。
    - 小心啲。
    - 得啦。
    - 我會睇電視㗎啦。
    - 真係唔洗擔心，早啲訓覺啦。
  - - 我話你聽，傻仔先去旺角文記。啲嘢食污漕到乜噉。
    - 傻仔先會理啲嘢食污唔污糟啦！食街邊檔就預咗加料㗎啦，好食咪得囉。
    - 講好食旺角大把好嘢食啦，使乜食埋啲地踎嗱喳麵。
    - 所以話你地呢啲離地中產唔知貨，地踎嘢先有地踎嘅風味，俾你日日魚翅𠺘口，食得多都厭啦。
    - 噉睇下要係自己俾錢定有人請嘅啫。有人請食魚翅實唔會厭㗎噃。
    - 唓！上次唔知邊個響度呻呢，話咩公司同事結婚請飲，唔想去又唔知點推乜乜乜。
    - 大佬，請你去飲你估真係請你㗎，要做人情㗎世侄！
    - 你夠薑可以攝張報紙落去㗎。你唔寫名邊個知啊。
    - 咪就係唔夠薑囉，你估我係你咩！同事嚟㗎，日日返工朝見晚見面阻阻噉有乜謂！
    - 嘿！唔熟嘅同事面阻阻咪仲好。做嘢啫，又唔係做人世。有咩公事快快手講完就收皮，樂得清淨！爽！
  - - 好撚攰啊，聽日好想射波。
    - 屌！你咪去射波囉！使唔使通知晒全世界啊？
    - 屌你，梗係唔撚使啦！你唔撚講呀柒頭！不過，屌！射完一日波，啲嘢仲多過冇射波嘅。
    - 因乜嘢你咁撚攰？你做賊嚟呀！
    - 阿大大腦細嚟出巡落嚟呢度，要執返正啲嘢，要洗太平地啊！日日要執都執成十幾粒鐘，唔少係前任仆街留落嚟嘅蘇州屎，真係多撚謝晒佢。
    - 噉執撚晒未吖？
    - 未㗎！但真係頂唔撚順，呢排流晒鼻水，就死喇！我側邊啲同事冇請假，真係驚佢哋背後俾說話我聽。
    - 你個阿大大腦細係邊撚個？
    - 咪呢排出嚟見記者好撚大支嘢頻頻講錯嘢嘅嗰位焗腸囉！佢老婆咪係早排為咗5毫子屌晒的士佬成家逼人賠錢嗰位肥閪囉！
    - 屌佢老母閪呀！又係一條死八婆！
  - - 做得打工仔，要好清楚「半份糧係人工」，「半份糧係受氣」呢個道理。
    - 噉佢都應該要清楚：佢出錢，我出力，係等價交換囉。哦，佢而家想話點就點喇喎，噉樣唔得囉。
    - 噉你有冇噉嘅bargaining power先？你覺得你值呢個價，人哋未必噉覺得㗎喎。
    - 都係……但係我自問都已經好努力做好呢份工，我就覺得我值嘅。
    - 噉你而家諗住轉工定點？
    - 梗係轉啦，都報咗幾份㗎喇。
    - 噉有冇回音吖？
    - 仲未有……希望會有啦，對住呢個老世就嚟人都癲。
    - 嗯……噉我祝你好運。
    - 唉，承你貴言。多謝你聽我呻咗咁耐。
  - - 份煙腸六千銀一個月乜都唔包?揾鬼做?btw有冇link，好奇想睇下。
    - 哇你真係「口裡說不，身體卻很誠實」喎。
    - 屌揾食艱難啊老細，而家啲人U都未入就開始做intern，砌到份CV勁靚，點鬥啊。
    - 咁搏盡？不過BBA啲人係咁㗎啦，然後grad左之後個個狗衝MT同big four。
    - 唉，身邊個個friend都係咁，好大壓力。
    - 唔洗咁頹喎，我睇你都靚靚仔仔，成績又ok。
    - 唔好講笑啦，人地鍾意請短裙妹妹㗎嘛。
    - 好啦，你快啲apply啦，有六千算係咁㗎啦，law firm 煙腸得五舊水咋。
    - 屌，真係當人免費勞工㗎喎⋯⋯
    - 擺到明啦，不過你又唔夠膽唔做。人生。
  - - 你睇下個細路仔同個老豆完全唔似樣，都唔知同邊個生嘅。
    - 咦，又真係喎。你唔俾人哋似佢老母嘅。
    - 如果似佢老母嘅話，咁個老豆上一世一定係拯救咗地球，噉嘅樣都可以揾到個咁靚嘅老婆。
    - 呢啲嘢你就恨唔嚟㗎喇。出到街大把個樣yap過佢嘅男仔，都拖住條靚女啦。
    - 我始終都係唔信個仔係佢嘅，佢個仔真係冇一忽似佢。我係佢就去驗下DNA，睇下自己有冇戴綠帽養便宜仔都好啊。
    - 到時驗完真係唔係自己個仔噉點算？到時心入面有條刺，唔好彩嘅話仲會離婚分身家俾贍養費。係我就唔搞咁多嘢喇。
    - 綠帽唔怕戴，最緊要除得快。趁仲後生快啲斬纜，再組織過新家庭仲好啦。
    - 噉個細路點算？咁細個就變單親家庭，好影響佢嘅成長喎。始終細路仔係無辜㗎！
    - 屌噉咪揾返個姦夫養囉，講撚到個老豆俾人呃一世做水魚就唔撚無辜嘅。
    - 唔好扯火唔好扯火，我哋都係鳩噏下啫。可能個仔真係佢嘅呢？我哋都係出少句聲，唔好理人咁多喇。
  - - 又唔揾我玩，係咪又掛住去溝女？
    - 你成日溝女，就話我溝女。係咪又換咗畫啊？
    - 屌你……散咗啊！今次係佢飛我啊！
    - 抵啊！報應啊！
    - 好心你生生性性先啦！有口話人無口話自己……
    - 開始生性啦！所以無得玩啦！
    - 點生性？
    - 其實呢……我下個月結婚，記得人唔到禮都要到啊！
    - 收嗲啦！啱啱先俾女飛，就要睇你從此被困……
    - 得啦！我唔理，到時你一定會到
  - - 喺觀塘返工嘅真係慘過狗，日日塞撚到戇鳩。
    - 扯，你住荃灣算係噉啦。我呢啲屯門牛仲慘啦，觀塘塞完到屯公塞，架巴士停多過行啊！
    - 屌你嬴。話時話，你哋嗰邊咪有條新路入機場嘅，係咪真係好快㗎？
    - 屌你唔講由自可，嗰條隧道塞撚哂成個屯門，屯公塞就慣㗎啦，而家喺屯門入面都隨時會塞。
    - 吓點解嘅？
    - 鬼咩，屯門啲路9成得雙線，你開條免費隧道出機場，引哂啲揾食車入嚟，唔塞就有鬼啦。
    - 唉，噉真係辛苦哂．．．喂，一係放工請你飲嘢嘞，順返條氣。
    - 咁好死？唔似你喎。
    - 其實我有個中同開酒吧嘅，捱撚咗咁耐終於開得返，緊係要撐下埸啦。
    - 咁就要嗌哂成個office去喇，你請啊可？
  - - 日日都第一個收工走，係人都會杯鳩你啦。
    - on鳩㗎？夠鐘仲唔走？做奴隸做到咁落力都係香港人先會咋。
    - 吓，咁你未做完啲嘢會唔會做埋先走？
    - 嘢就永遠都做唔曬嘅，真係趕嘅話咪做埋囉，可以聽日再做咪聽日先囉。
    - 其實啲嘢準時交到都ok嘅。
    - 根本好多人都蛇王，中間出去食個tea噉，最尾先開始扮認真。
    - 其實係㗎，有好多人覺得要等老細走左先可以走。
    - on9！老細留得耐因為錢入佢袋。我呢？我逗萬幾蚊銀咋！一日奉獻十個鐘俾你，連放工幾個鐘都唔肯俾返我？
    - 你噉咪永世擦唔到鞋囉。
    - 你老味，返啲咁嘅濕鳩工，擦來有撚用。
  - - 如果港人主流意見認為我唔適合做特首，我會辭職。
    - 聽慣啦！唔洗再出聲
    - 因為今次嘅主流意見都唔出聲，出聲嘅都唔係大多數
    - 你快啲走，唔好阻我上位
    - 你有料嘅，雜大大就會升你啦！連班差佬都敢要你道歉嘅，知你好打極有限
    - 得啦！知你好打得啦！真係咁打得，就唔會上去面聖，都俾人叫坐埋一邊啦！
    - 我點都唔會俾你上到位
    - 好心你學下隔離誠哥啦！
    - 我係好打得，我有英國籍，退休就可以返去
    - 小心睇路啊你
  - - 減肥係呢個世界最簡單嘅嘢，控制飲食，做運動，乜都係你個自由意識話晒事，噉都fail嘅話，呢啲人都算失敗。
    - 唔講咁多，你估控制飲食好易？你過年食咗幾多底年糕呀？
    - 第一日識我？我唔食年糕，剩係食蘿蔔糕喎。
    - 咁你煎定炸吖？
    - 唔煎邊𨶙度好食，梗係煎香佢啦。
    - 噉你都幾失敗。
    - 講乜春呀？
    - 係人都知蒸健康過煎啦！連控制健康煮法都fail，好似你呢啲人唔係算失敗算咩。
    - 我有講過要減肥咩？我講話要減肥但fail嗰班友呀。
    - 唔知邊𨶙個琴日先話着唔落條褲呢。
  - - 日日醉生夢死都好過啲人喺度扮清醒扮上進，收工返到屋企咪又係瞓到豬噉然後第二日又做社畜。
    - 噉你覺得你喺度飲醉酒又好過咩！酒入愁腸愁更愁啊。日日喺度飲，瞓喺條街度好似等俾人執屍噉，我又唔見你開心咗幾多喎。
    - 開唔開心係主觀嘅，但係辛唔辛苦係客觀嘅。香港地，個個人都壓力大。我而家覺得自己未必開心，但知自己做緊啲咩。
    - 你講就噉講啫，但係所有人喺問題裡面都唔知自己有問題㗎啦。
    - 所以呢？噉你而家係咪係咪撩交打？
    - 唔係唔係，你唔好嬲住，我淨係想同你講，唔係個個人返工好似你講得咁衰嘅。
    - 我知你唔係嗰啲好離地嘅人，所以我想問點解你會噉覺得？
    - 或者噉樣講啦，我返工就唔係扮上進，我只係想改善屋企人個生活環境…係，我係好辛苦，禮拜六日攞晒嚟瞓，但我望住屋企人有得着得好少少，佢哋有病可以有特效藥食，佢哋可以住私家醫院唔需要排公立。
    - 噉你點同喎。你明明知道我之前返工有幾辛苦，成個人生好似冇咗意義㗎。
    - 所以我話我唔係完全反對你嘅講法，我只係覺得要分清楚。有啲人返工有自己嘅目標，有追求，咁對佢嚟講，返工係手段，佢嘅目的係其他，噉樣咪有意義囉。但係有啲人好似你噉講，返工淨係為咗返工，噉就真係唔知為乜喇！
  - - 今晚太子A2不見不散，不醉無歸。
    - 點不醉無歸啊，啲吧封鳩晒啦。
    - 上嚟我度飲啊。
    - 今日廿一號喎，出太子搏拉咩。
    - 你唔行嗰邊咪得囉。
    - 仲約我地鐵等，你唔知我冇坐地鐵好耐喇咩？
    - 得喇得喇，咁耐冇見約你聚下啫，地點你話事啦。
    - 噉老尖啦，有friend間咖啡店告急。
    - 吓，我想飲酒喎…
    - 唉，幫襯完佢再同你去海邊飲嘞。
  - - 打機就係要為開心，下下都要贏，玩嚟把撚咩。
    - 又唔係噉講喎，我就係鍾意贏嘅感覺，贏到我就開心噉點計？
    - 噉你唔好同人打啦，同人打你就有機會輸，輸咗噉點啊？發爛渣呀？
    - 輸咗咪複灼囉，贏返就得啦，勝負慾嘅嘢你識條鐵咩？
    - 你都唔明，一來一回嗰個火花先係重要吖嘛。
    - 你都霎戇嘅，打機求輸，噉你打嚟托呀？你打飛機咪冇輸贏囉。
    - 講緊過程同結果啊天才！過程重要過個結果，即係我同你最後都係死，但個人生要點玩先係最過癮個位。
    - 咪講經啦，我淨係知我打機係求開心，唔係同你嘥時間講埋呢啲冇答案嘅嘢。你唔玩我就揾第二個玩。點？
    - 噉我唔玩。
    - 垃圾。
  - - 打機就係要為開心，下下都要贏，玩嚟把撚咩。
    - 挑，上次去阿宗度打機你咪又係青筋暴現屌晒老母。
    - 咩唧，細輝屈鳩我機喎，唔係唔發佢圍呀？
    - 噉又話打機求開心？
    - 佢屈我機我點開心呀？
    - 咪即係有得赢先開心囉。
    - 屌，使唔使下下啫住晒呀，依家踩親你條尾呀？
    - 噉我點打機又踩親你條尾呀？
    - 我見你打到燥底勸下你啫，使唔使屌埋我啊？
    - 下次你打輸機試下忍到唔爆粗先同我講嘢啦，有口話人。
  - - 打機就係要為開心，下下都要贏，玩嚟把撚咩。
    - 俗語有話「勝固欣然，敗亦可喜」，好似你呢啲咁唔認真嘅心態，睇你都「欣然」嘅少，「可喜」嘅多。
    - 大佬，理得佢「可喜」定「七喜」吖，打鋪機都要咁認真，你估返工咩！
    - 超！講到你好似返工就會認真噉。咁認真就唔會同我R水吹啦。
    - 吊頸唞下氣啫大哥。我真係認真做嘢嗰陣，連我自己都驚啊！
    - 係嘅係嘅，信你一成。
    - 講開做嘢，你份工呢排點，公司有冇得work from home？
    - 你玩我咩大佬，sales邊有得work from home㗎，唔使跑數咩？
    - Sales跑數唔係打電話cold call嘅咩？
    - 噉簽單嗰陣都要見面啩？唔通叫啲阿伯阿嬋同你玩e-signature呀？
  - - 呢個世界要成就大業，總係需要啲犧牲者做籌碼，香港嘅父母就係最怕自己嘅仔女出到去受靶。 
    - 啱啊，世界好公平嘅，如果人人都心想事成，會天下大亂㗎嘛，世上總要有啲廢人墊屍底
    - 笑死，好撚mean
    - 其實句嘢係老竇同我講嘅
    - 嘩乜你老豆咁撚臭串嘅
    - 係啊，所以而家入咗u之後我幾歹都住hall，唔想對住條死廢老
    - 呢樣真，之前我有大同衰暴動畀狗拉，上埋報；我屋企嗰兩件見到，又喺到屌暴大多廢青嘞
    - 噉暴大「荼毒」青年係優良傳統嚟嘅
    - 啱啊，話說一陣食飯去邊啊，唔想嘟「安心出行」
    - 噉返暴大食頹can啦
  - - 要入保險呢行嘅千祈唔好跟老屎忽。
    - 點解噉講?試過中伏?
    - 如果入咗佢哋條Team，你開左幾張單，其中一張單會俾佢食咗。
    - 嘩，原來噉黑暗㗎！
    - 有咩功勞都係老細嘅，自己嘅勞力付諸流水。
    - 所以我都唔鍾意呢一行，成日要見客要追數，又要打扮得身光頸領。
    - 仲要對住啲西客，遇到咩人都要客客氣氣，好似要成日戴住個面具噉。
    - 你講到噉，噉你點解仲會喺呢行發展嘅？
    - 因為呢行真係幫到人，買左保險萬一真係有喺事上嚟，真係保障到受益人。話時話，我地公司出左新嘅理財計劃，有冇興趣了解下？
    - 原來講噉多係想sell我...... 
  - - 每日來回車程都成兩個鐘，條條team都塞晒啲嘢畀自己做，九點做到六點冇停手，癲咗。
    - 噉樣真係會冇曬啲私人生活喎。
    - 係啊，一返到屋企就只係想訓，咩都唔想做。
    - 有冇同你老細反映過啊，人地條team都要負返自己的責任㗎嘛。
    - 鬼咩，人地有大老細睇住，老細聲都唔敢聲啊。無用㗎，呢年都係噉。
    - 原來已經持續咗成年㗎拿，Work-life balance唔到喎，長遠黎講不如轉工啦。
    - 而家失業率噉高，好難揾工啊，唔係你話走就走，我仲有一家大細要養啊。
    - 噉又真係難左啲，睇住你個人生俾份工吞食左，登你唔抵咋。
    - 你肯聽我講已經好好啦，今晚得閒飲杯野？
    - 好啊，7點老地方見。
  - - 返工慘過狗，好大壓力。明明自己工作唔係話咁難。
    - 發生咩事啊？
    - 要執上一手同事既爛攤子啊，我阿姐仲要叫我今個星期之內搞掂，黐線㗎！
    - 係囉，上手走左又冇咩問返人地點搞，呢啲情況遇唔少。
    - 好多人都係拍拍蘿抽走左咩，而家咩都要自己探索返人地係點做。
    - 人地有好路數嘛，一遞信就咩都唔理。
    - 唉，算啦，好采我之前同佢跟開呢個task，所以我先話唔係咁難。
    - 而家做多啲咪當學多樣野囉，同埋唔好學佢留低啲蘇洲屎。
    - 唔會唔會，搏阿姐鬧咩！你知我唔係呢啲人。
    - 哈哈，加油啦。
  - - 你哋有冇啲同事當公司自己有份？
    - 有㗎，明明就算我地有幾多生意額，我地份人工都係冇變過。都係會執著於搵左幾多個客，好似間公司係佢開咁。
    - 呢啲人真係好難合作
    - 係對某啲野特別執著。
    - 但係執著得嚟又會打搞到我，成日叫我Check呢樣嗰樣，搞到周身唔得閒。
    - 係囉，都唔知點同佢地講好，其實呢啲唔係我地嘅責任嚟。
    - 揾客唔係我地奉旨要做。如果公司肯益下我地先再積極啲啦。
    - 而家個市咁差，前幾日老細先將個責任賴落我地度。
    - 佢都黐黐地！
    - 我都唔明點解佢樣樣野都賴落我地度囉！
  - - 本來我都以為返工英文要勁到識飛，直到我見到香港班高官。
    - 佢地唔係要考英文試先至入到政府度做㗎咩？
    - 考完又點，一定係平時交曬啲野俾啲細嘅做，自己就unun腳！
    - 喂你有冇睇之前澳門特首講普通話段片，笑死我！
    - 梗係有啦，佢啲普通話真係笑到我碌地！點解咁既人都做到特首！
    - 其實而家兩地既語文水平好似差左好多，都唔知點解。
    - 而家個個人都用手機，做曬低頭族，唔好話講，連寫都好少寫。
    - 所以我阿妹成日都打埋曬啲錯別字俾我，睇到我眼冤。
    - 咁你都幾叻，係呢個世代都分到啲錯別字喎。
  - - 有冇人未過試用期就做隻狗噉，一過咗試用就有毛有翼？
    - 過左試用期都人工可能加左，要做嘅野冇少過。
    - 咁又係，同埋可以正式享有員工福利。
    - 你有冇試過唔過試用期？
    - 有啊，嬲到我爆，明明我係新人，咩重要野都俾曬我做，最嬲既係要我揹鑊！
    - 呢啲公司真係早走早著，個老細係咪唔識體諒下啲新同事。
    - 係啊，當我咩都識晒，唔會有啲senior嚟指點下我。
    - 最憎啲人覺得新人咩都識，所謂嘅試用期其實唔係試用期，係實戰期。
    - 咁樣好大壓力，唔怪得間公司成日請人啦，原來成日折磨啲新人！
    - 等我同啲friend講要blacklist間公司先。
  - - 次次食飯都話冇帶錢之後要我哋幫佢畀，賤人嚟。
    - 我最憎人當我俾錢係老馮咁，叫佢還錢就多多聲，大條道理。
    - 好在而家有payme同轉數快，好多人裝，佢再冇道理話冇帶銀包或者冇散銀啦。
    - 啱啊，payme仲要叫佢即時俾喎，唔係佢又借啲咦話唔記得咗，冇咗件事。
    - 一個幾銀就算，幾百蚊我追到天腳底都追佢。
    - 不過而家Payme有limit，過左好似一千蚊就要等下個月先有得Pay。
    - 係啊，有時拎嚟交興趣班嘅錢，好快就過左，要下個月先可以繼續用。
    - 咁都有個好處，可以安全啲，驚你無意中洗突左。
    - 要洗突既話總有方法會洗突，碌卡咁方便。
    - 咁你今個月又洗突咗幾多啊？
  - - 其實依家海洋公園職員算唔算公務員？
    - 唔知喎，雖然唔知係咪公務員，不過我有朋友由細到大，佢嘅夢想就係入海洋公園度做動物飼養員，好特別㗎。
    - 由細到大？就算大個咗都想做？
    - 係啊，佢想係裡面幫手照顧吓啲海洋生物同動物咁，佢覺得係一種樂趣黎。
    - 嘩，佢係咪細細過睇海洋劇場就愛上左？
    - 可能係啦，明明知道可能人工唔高，而家海洋公園仲要赤字問題好嚴重，佢都好想試吓入去做。
    - 咁佢而家做緊邊行？
    - 佢而家讀緊護士，做啲風馬牛不相及嘅嘢。
    - 又真係好大分別喎，咁大落差嘅？
    - 所以從佢口中聽到都幾驚訝，佢話長遠黎講都係想做動物飼養員，就算香港做唔到都可以儲錢睇下去外國做唔做到。
  - - 平時大家開會眼瞓，但又唔可以瞓嘅時候，會用咩方法提神？
    - 之前要飲定咖啡打定底，開會果阡含粒薄荷糖咁。
    - 我做齊曬呢啲都係會釣魚，仲有咩提神良方？
    - 真係眼瞓咪用手指甲搣下自己隻手囉。
    - 要咁樣自殘唔係咁好喎，不過如果嗰日輪到自己Present嘅話，就一定唔會瞓着啦。
    - 係㗎，就算前一晚通完頂嚟，點都捱到過咗個會先補眠。
    - 我噚晚就係通完頂，今日Present之前忍唔住釣魚，俾個同team既同事見到，撞我手臂一下，當堂醒曬。
    - 嘩你咁大膽嘅！
    - 好彩老細冇見到，啱啱Present完果吓真係太累啦。
    - 拿，今日放工我地一齊去揼骨，放鬆下啦。
  - - 返工係咪做人要虛偽先可以生存？
    - 做咩無啦啦咁灰機。
    - 我明明做咗六七年嘢，升一個做咗兩三年，成日擦鞋既同事都唔升我，我究竟做錯咗啲咩？
    - 佢係咪好識氹老細開心？
    - 咩都就曬老細，又買早餐，係老細面前講一啲好虛偽嘅說話，又會講同事壞話。
    - 你都忠心係度做咗咁耐，佢唔單止唔升你，份工仲見唔到前路喎。會唔會出去揾工去探索下。
    - 你咁講都啱，好多野我都做熟咗，甚至有啲悶添。
    - 你仲後生，未到30歲都仲有大把機會，係度見到個啱啱升的擦鞋同事只會督眼督鼻。
    - 好，等我好好咁諗下前面條路點行，再睇下啲job ads！
    - 如果要轉行，真係要趁後生！
  - - 以前未出社會聽人講呢個世界好多痴線嘅人，返咗工知道原來係真。
    - 又遇到小人拿？
    - 做錯少少嘢啫，人誰無過。有啲同事佢地講野仲難聽過粗口，我做senior就唔會成日咁樣針對啲新人啦！
    - 啲senior成日覺得佢地以前受過既閒言閒語，都要下一代受返。
    - 呢種心態好痴線，自己唔想要嘅嘢又要下一代承受返。呢一代已經受軟唔受硬啦，你夾硬要佢地做能力範圍外嘅嘢，只會適得其反。
    - 有時年輕人未必做唔到佢地嘅task，只係需要多啲時間適應，同埋要耐性去教囉。出嚟做嘢最緊要個態度，唔係得過且過！
    - 一個願意教新人的公司氛圍都好重要，只不過而家好多公司真係唔夠人手，好多野都要新人自己摸索。
    - 係㗎，但新人佢地嘅可塑性好大，可以多方面調較。
    - 啲公司鍾意請新人，一黎係呢個原因，二黎因為平！
    - 做老細真係好實際！
  - - 啲有錢佬結婚關你鬼事咩，又唔會請你飲。
    - 恨下都好啊！
    - 有錢又點唧？最緊要係有個對你好嘅老公。
    - 今時今日好仔好難揾㗎啦！
    - 仲有啊，男人有錢就會身痕，周圍揾女人，最後咪又係要同狐狸精爭身家。
    - 你都有啲道理嘅…
    - 所以計我話，揾個錢唔多、擔屎唔偷食嘅男人最穩陣！
    - 噉嘅男人喺邊度揾啊？
    - 遠在天邊，近在眼前啊！
    - 原來兜咁大個圈係為咗讚自己…
  - - 啲有錢佬結婚關你鬼事咩，又唔會請你飲。
    - 唔得咩？無嘢做八卦吓啫，使死呀？
    - 咁多嘢好八卦，又唔見你八卦下隔籬屋陳太個仔點樣考到Kong U？
    - 做咩啫？入Kong U好巴閉咩？我夠入到Kong U啦，喺後面多個Space字啫。好失禮你呀？
    - 多個字就唔係大學生嚟㗎啦，你讀嗰個副學士嚟㗎咋，而家個市咁差，出到嚟點揾嘢做啊？
    - 黐線，大把人都唔使讀過大學都好成功㗎啦，蘋果同Facebook個老細咪又係冇大學學位。
    - 噉你係咪做到蘋果、做到Facebook吖，人哋喺美國嚟㗎，點同啊？
    - 又點唔同啊，咪又係人一個。
    - 我唔識咁多嘢，我淨係知喺香港地你起碼都要揸住個大學學位先至會有前途。
    - 又講依啲，你唔厭嘅咩？
  - - 你話啲細路女追星嘥錢，噉你打機夠課金咯。有冇人出聲？
    - 噉點同啊？打機唔課金就俾人屈機㗎喇，但係啲𡃁妹仔山長水遠，學又唔返噉，仲要買依樣買嗰樣，係嘥錢喎。
    - 你都打橫嚟嘅，你唔打機使死嘅？唔課金使死嘅？
    - 死，梗係死啦，俾人秒殺添呀，你識咩吖？
    - 哼，其他嘢又唔見你咁認真？死咗咪再開過囉。
    - Why so serious？
    - 你噏乜啊？講緊你打機做乜課金啊。
    - 我同你講，一係就唔打，打就一定要課金。
    - 噉咪話你嘥錢囉。
    - 噉錢揾嚟就係要使㗎啦，我又冇問你借。
  - - 你話啲細路女追星嘥錢，噉你打機夠課金咯。有冇人出聲？
    - 打機邊同啫？
    - 係囉，點唔同啊？講嚟聽下。
    - 費事同你講，講你都唔明㗎啦！
    - 你係咪想講「為明星使錢，最終都唔會得到佢，但係你課金抽卡，就可以得到個角色？」
    - 係喇係喇，就係噉，難得你講返啲make sense嘅嘢喎。
    - 仲有「明星會有醜聞，但遊戲角色唔會背叛fans」，係咪？
    - 你真係了解我！
    - 噉你上個月為咗你啲老婆課金咗幾多錢？
    - 五千蚊…
  - - 越簡單嘅菜式，係越難整。最簡單嘅，煎一隻蛋就可以考驗到廚師嘅工藝。
    - 哈好話嘞，我炒嘅蛋好食過酒店buffet啲炒蛋。
    - 係真唔係啊？分享下有乜秘訣吖？
    - 唔…總之落多啲油起鑊，打蛋嗰時落啲鮮奶，一落蛋就離火炒炒炒炒炒，包你炒得勁滑。
    - 唔係喎，我睇YouTube教炒蛋啊邊個話唔好落奶，會無晒蛋味㗎喎。
    - 唓！YouTube嗰啲咪又係左抄右抄！我都試過唔落奶，但係真係唔係我要嗰隻口感囉！
    - 所以咪話考工藝囉。人地唔落奶就噉落蛋都炒到滑一滑，噉係咪勁啲先？
    - 唉，講你都唔信㗎啦，下次你上我屋企我炒過俾你食。包你話正。
    - 你住到冇雷公咁遠，我都係去幫襯澳牛算喇。
    - 哈哈噉我慳番。
  - - 祈求天父聽日掛八號波。
    - 掛咗八號波又點吖，啲嘢咪又係你做返。
    - 噉又唔係啊，對我呢啲夜行動物嚟講，有得瞓晏啲都叫賺咗㗎喇。
    - 噉又係，就算要留意住幾點落波，有得施施然煮個早餐嘆埋杯咖啡先返工都幾小確幸吖。
    - 如果可以，最好掛到一點啦，噉就全日都唔使返喇！
    - 係啊，如果掛得上晝，然後兩小時內要返到公司，全部人湧晒去搭車，最衰啲風雨又未停，鞋襪都濕晒，噉我就真係寧願佢一開始好天。
    - 係囉，要人兩小時內返到，遲一分鐘都扣錢，但係平時臨收工捉住人做嘢又唔見佢每分鐘都計返OT錢喎！
    - 係噉㗎啦，數口唔精點做老世啊？
    - 唉，唔講住喇，再講就十點都走唔到。
    - 好啦，希望聽日如你所願！
  - - 麥當勞係咪俾狗食嘅唔係重點，重點係有幾多人願意做狗，幾多人不得不做狗。
    - 講得啱啊，廣東人做雞有好多種，做狗都有好多種㗎。
    - 做狗同做雞其實有冇分別？
    - 做雞都係出賣肉身，做狗係出賣靈魂喎！
    - 噉又係，不過依家電子雞真係好猖獗。
    - 有錢揾邊個唔揾吖，有人賣相賣到上車喎！
    - 但係喺網上俾你見到自己個女三點「畢」露，你都冇面見鄉親父老啦下話。好撚柒喎！
    - 講開又講，我最近先喺旺角見到你個女拖住個金毛喎。
    - 唔係啩，戴住口罩你都認到？
    - 你個女MK妹嚟㗎嘛，人字拖、背心、熱褲，化咗灰都認得佢啦！
  - - 聽日同姑丈拜年，好心你叫你個仔叫人啦，基本禮貌都唔識。
    - 唔好你你聲噉好喎，個仔你都有份㗎。
    - 我份人就不嬲都好有禮貌嘅。
    - 有禮貌你又唔幫下手教下個仔？日日成碌木噉坐喺度。
    - 平時我喺出面做嘢咁辛苦，返到嚟見到屋企亂葬崗噉，個仔又嘈喧巴閉，噉你喺屋企係做咩㗎？
    - 你而家嚟同我翻舊帳？哈，好笑嘞。我唔理，聽日點都唔可以俾我哋個仔喺成棚人面前失禮。
    - 我咪噉講囉，噉而家你想點吖？
    - 你入房，喺第三個櫃桶摷返本相簿出嚟，我要用張全家福教個仔叫啲親戚。
    - 好，我而家去攞。不過呢單嘢未完㗎，我聽日再同你計。
    - 睇下點。
  - - 打LOL講嘅係心態，唔係技術。大個啲你就明。
    - 屌唔好提啦。嗰日打嗰個上單，打到成擗屎噉。我打Jungle上去gank，又唔識控兵線又唔識交戲。淨係識得A兵，唔講以為佢係AI嚟。
    - 都話係打心態…
    - 打乜Q嘢心態啫，我又唔係要上分打Rank，我淨係想享受個遊戲咋。啲人都唔講合作點撚樣玩啫。
    - 打台服又成堆小學雞，成日屌嚟屌去。打日服初期弱勢少少就個個sur。垃圾game，唔撚玩啦。
    - 超，你講完咪一樣。今晚返到去實喺個group度問 打問號 㗎！
    - 唔打啦唔打啦。屌！垃圾game。
    - 聽住先啦。
    - 喂話說新嗰隻Cham真係好OP…出親場都唔使玩。垃圾Rito幾時nerf啊。
    - nerf都唔關你事啦，又話唔打機。
  - - 原來返工真係辛苦過讀書。
    - 唔係你估，細時讀書最起碼唔使理咁多人事嘅嘢。
    - 呢樣係真，就好似你隔籬條粉皮，下下有嘢就借尿遁。
    - 佢都未算狗，你後面個老屎忽咪仲犀利，九點正打完卡先食個早餐，十點半又要去沖杯靚茶，中午食完飯仲有三點三，日日返工都食四餐。
    - 係㗎。次次有事都話有提點過啲細嘅，仲話啲後生冇耳性，成日重複犯錯，但佢每日返工有做過嘢咩。
    - 恃老賣老都算，但講到樣樣佢都有份，功就佢拎鑊就你孭，呢樣我真係頂唔順，係你先忍氣吞聲，係我就一早開咗佢拖。
    - 唔係點啊！佢唔係皇親國戚，但佢舐鞋底功夫勁，老細又buy，如果我捉到佢痛腳，到時佢就一鋪清。
    - 咁偉大嘅任務，就交俾你喇，聞西，我都係同隔籬位A字膊鬥扮勤力算啦！
    - 話時話，你隔籬嗰個今日係肚屙定跌咗落屎坑，咁耐都未返。
    - 今日佢份嘢要交俾老細，可能佢仲響廁所度揾靈感啩。
  - - 原來返工真係辛苦過讀書。
    - 預咗㗎啦！你估「社畜」呢兩個字係浪得虛名咩？
    - 明係明，之但係日日朝九晚十一，唔死都捱出一身病，有時喺度諗噉樣究竟值唔值得。
    - 噉又噉講，唔辛苦邊得世間財吖？要飛黃騰達，趁後生都無辦法要捱下。
    - 捱，都要有價值，都要揀值得捱嘅地方嘛。呢間公司咁low paid，我諗三兩個月後都差唔多係時候走了。
    - 而家個市咁差，你一定揾到工㗎嗱？
    - 唔知㗎，希望在明天吖嘛，有信心總會揾到嘅。
    - 你份人真係樂天。
    - 唔樂天，點樣喺而家嘅香港生存落去？
    - 你又啱呀。
  - - 而家裸辭係咪不智？
    - 噉你等唔等錢使先？
    - 又唔算嘅，之前都有儲落啲錢，都夠頂一段時間。
    - 噉就辭啦！仲諗咩唧？
    - 但係而家市道唔係幾好嘛…好似冇乜安全感…
    - 都係嘅…噉做住先囉！
    - 但係老細好難頂呀！乜都俾晒我做…Workload多到一個點！人都癲啊！份糧又得嗰少少！
    - 你想點呀…？
    - 所以咪問下你意見囉！
    - 如果你頂得住個老細，咪做住先囉。如果頂唔順，噉咪裸辭囉。只係無論你點做都好，決定咗就唔好再怨，因為係你自己決定嘅。
  - - 越嚟越覺得公司個文化好嘔心。
    - 喂，你諗掂未呀…
    - 成班都係「騎呢」怪，扮晒嘢，外表斯文，內裡陰沈…
    - 哈哈，唔係內裡open咩，陰沈第一次聽喎…
    - 頂，咩料呀，淨係識笑，好㷫啊而家我。
    - 咪幫緊你買緊啤酒囉，講咗要喜力定嘉士伯先啦，俾錢走㗎喇。
    - 是但啦，凍就得啦，啊…生力好似有嘢送喎…你睇睇Asahi幾錢，係咪4罐Yuu咭有折啊？
    - 小姐呀，你已經收收埋埋好多生力杯，你又唔飲，次次都質我飲，乖啦，快啦，喜力定嘉士伯？
    - 啲杯你都話過靚㗎噃…人哋都係諗住平啲幫你慳啲錢吖嘛…點解我做咩都俾人話，公司啲人係噉，你又係噉，個個都針對我，見高拜見低就踩…
    - 嘩，真係好彩，生力最後一隻杯都俾我換到喎，聽日一定要買六合彩。喂，返緊嚟喇…
  - - 覺唔覺得NDS好玩過Switch？
    - 嘩，你認真㗎？Switch都出咗3年喇喎。
    - 唔係咧，NDS又輕又細部，揸起上來冇咁易攰。有支筆仔篤下篤下，要玩touch嘅遊戲可以好準。
    - 你條友咁鍾意復古嘅，你唔覺得個mon咁細睇到眼都矇咩？
    - 唏～噉你又唔會話你部Switch得720p？
    - 噉點同，任記係賣Gameplay唔係賣畫質㗎嘛！
    - 噉你自己都講咗出來啦！妖，細個玩應援團、monhunt都係對住堆pixel舞來舞去啦。
    - 唉，你鍾意啦，冇嘢揾嘢嚟拗。
    - 喂，新出嘅mon hun rise有得pre-download喇喎！
    - 嘩連我都未pre-order，你直情download埋。btw說好的鍾情NDS呢？
  - - 你覺得觀塘叫逼？你夜晚6點去中環地鐵站行個圈囉。
    - 中環都係得個地鐵站逼啫，依家講緊成個觀塘都逼到傻喎，點比啊大佬？
    - 噉放工度度都逼㗎啦…
    - 不如調返轉呀，都唔使夜晚，你試下放飯時間去觀塘市中心行返轉？你行一粒鐘無焗死算你贏。
    - 唔使行我都知逼喇，仲要觀塘啲空氣質素…嘩，搞唔掂。
    - 噉咪係囉，觀塘又唔同啲高級商業區，成街又係車又係工廈，返得多分分鐘肺積塵，工傷都唔知有冇得claim啊！
    - 其實你都係喺觀塘返工返咗三個月咋喎，咁快就咁大怨氣？
    - 我住屯門返觀塘，朝朝天未光已經衝出門搭頭班車都遲到，放工準時走都要九點零十點先返到…唉，遲啲轉工算啦…
    - 但係你轉咩工都要chok住條屯公出去chok成粒鐘…除非你喺屯天元返工啦。
    - 我下份工就揾喺屯天元返工嘅工！揾唔到我唔撚做！
  - - 我喺你Facebook見到呢個人，想問下你真人係咪識佢？
    - 嘩，乜而家仲有人玩Facebook嘅咩？陣間俾啲00後笑你老啊！
    - 你答咗我先啦，嗱，你睇下張相。
    - 呢個？哦，咪我中同囉，好似低form同過班，不過唔多熟。
    - 又睇唔出喎，原來同你一樣係名校仔。
    - 吓，乜你又識佢咩？
    - 我之前喺尖沙嘴返part-time吖嘛，有時咁啱同更咪聊下佢傾計，發覺佢成個傻仔噉，着衫又薯，成日咦咿哦哦，問多佢兩句就紅都面晒，不過份人都幾好嘅。
    - 聽你噉講，佢好似冇咩點變喎，都係咁怕醜。講開又講，我聽人講，佢當年Oral得Level 1。
    - 唔係啊嘛，求其講幾句都合格啦。
    - 大佬，你估個個都好似你噉死淨把口咩？人哋其他科都有星㗎，你有冇吖？
  - - 你揾工揾成點啊？
    - 屌咪撚提喇，個鳩個都問，喺香港真係想唞啖氣都難啊。
    - 噉遲吓都要揾𠺝～有冇啲咩方向啊？
    - 隨遇而安啦，總之呢，我依家，淨係想舒舒服服、輕輕鬆鬆放返個零兩個月假，之後嘅事之後再愁啦。
    - 唉我都好想放假啊，但拎完AL又冇地方去…
    - 屌！攤下都好啊！成世流流長有排你做啊！
    - 放完假咪又係做返放假要做嗰堆。
    - 點都放撚咗先啦，反正你都日日OT㗎啦沒完沒了。
    - 你唔好再講啦屌…
    - 學下阿姐我噉，做得唔happy就quit，冇嘢好愁喎。
  - - 你揾工揾成點？
    - 唉，都係噉啦。已經send咗好多份cv，得三兩個interview，見完就冇晒聲氣。
    - 而家市道差，係難啲揾工㗎喇。
    - 我明啊，但係而家個老細真係好難頂，我成日都有衝動裸辭。
    - 千祈唔好啊，你連冇咗份工都唔怕咯，點解要怕個老細？你咪當出住糧揾工囉！
    - 唯有係噉啦…但有時真係好大壓力。
    - 我明啊，我之前都係噉。
    - 你嗰陣用咗幾耐先揾到而家份工？
    - 都捱咗差唔多半年㗎，所以你千祈唔好放棄啊！
    - 知道喇！我而家即刻上JobsDB睇下有冇工啱先！
  - - 七仔甜筒特價，今日last day，你掃幾支上嚟吖。
    - 幾多支啊？咩味啊？
    - 是但啦，求其執啲咪得囉！
    - 唔講清楚點知你要乜啫！次次買咗返嚟又話唔啱！鬼知你鍾意食咩咩？
    - 你估淨係買俾我食㗎？係你個仔要食咋！
    - 噉個仔鍾意食咩味吖？
    - 個仔你都有份㗎，乜都唔知，乜都唔理，乜嘢都旨意晒我。
    - 嘈嘈嘈，嘈乜鬼啫，而家我又冇話唔買！
    - 唔想買就唔好買啦，食自己啦！
    - 成日都撩交嗌，好煩呀！
  - - 七仔甜筒特價，今日last day，你掃幾支上嚟吖。
    - 吓？你食啲甜筒郁啲就三十幾蚊起跳一支，特價咗都好似無特過噉，我窮啊不了！
    - 唉呀，你當陪下我啦！使出去嘅錢先係自己㗎嘛，食咗佢開心下不知幾好！好過你個個月都咁度叔，嗌杯涷檸茶都要計住晒。財散人安樂啊！
    - 我啲錢儲嚟係諗住第時旅行一炮過使左佢嘅，你呢啲食甜筒得返嚟嘅快樂係唔長久嘅…喂，你唔係話要食甜筒㗎咩，噉你又開住個暖爐？
    - 唉呀，我個位都唔知係咪風水唔好，成日都好似有啲邪風噉吹住我，次次一到呢個鐘數我就覺得好涷，要出動到我嘅老人三寶：老人氈、暖爐同熱水！乜你坐我隔籬唔覺得涷㗎咩？
    - 阿婆你潺就咪又開暖爐又話要食雪糕啦！
    - 乜你冇聽過冬天食雪糕好食啲㗎咩？
    - 痴線！唉你係咪落去啊？我都想篤魚蛋。
    - 妖你又話窮！係就行啦，趁腦細唔喺位就快啦！
    - 喂你想死呀行前門！行後門搭貨𨋢啦！無厘醒目！
  - - 部冷氣好嘈啊，揾人整整佢。
    - 你隔籬咪有電話囉，你去叫人嚟整啦。
    - 唉呀，叫你做少少嘢都懶！
    - 師傅話下個禮拜先得閒喎，噉呢個禮拜點捱啊？成三十幾度…
    - 開風扇囉。
    - 開風扇得就唔使開冷氣啦！
    - 噉嫌嘈就戴耳塞。
    - 有嚿嘢塞住耳仔好唔舒服。
    - 你去邊？
    - 買百花油。
  - - 部冷氣好嘈啊，揾人整整佢。
    - 整過好多次啦！已經好咗好多，起碼冇滴水先啦！你記唔記得之前我哋要擺個桶喺下低？
    - 好似又係喎，滴滴答答噉，後尾你點解決？
    - 初時墊條毛巾喺桶底囉。後尾揾人嚟通。
    - 係咪洗咗冷氣就冇再滴喇？
    - 第一次洗完頂咗兩個月，第二次洗完冇幾耐就凍返…
    - 跟住今年一用就景拎共隆噉喇喎。
    - 係呀，不過你揀熱定係揀嘈吖？
    - 小朋友先至揀嘅啫，俾我就換過部新㗎喇。而家啲分體式又靜又涼，仲有得整埋暖氣添。
    - 幾萬蚊一部呀，邊有錢。
  - - 今晚返唔返屋企食飯？
    - 又問？你頭圥咪問咗囉。
    - 我見你冇覆我。
    - 做晒嘢老細放人就返，做唔晒就唔返，你唔好等我開飯。
    - 點解日日都咁多嘢做，你十幾日冇返屋企食飯。
    - 我都想問我老細，唔講啦。
    - 但我煲咗老火湯，你唔食都返嚟飲湯吖。
    - 得啦，你唔好等我，放枱面得啦。真係要收線喇。
    - 噉你俾心機，我同老豆食飯先啦。
    - 唉，想返屋企食飯，睇怕要辭職先有機。
  - - 屌你都話阿仙奴實輸㗎啦！
    - 我隊曼聯又好得去邊吖？咪又係咁水皮！不過叫咗你唔好賭錢㗎啦…
    - 唉，果然賭錢等於倒錢落海。
    - 係囉，買股票仲好啦，啲美股升到嘭嘭聲。
    - 啲人話比特弊仲有排升喎，不過我份人蛇龜，唔夠膽搏。
    - 搏一搏，單車都變摩托喎！大膽啲啦！
    - 官到無求膽自大咩…屋企仲有三仔乸要養。
    - 係喎，都唔記得恭喜你老婆有咗添。粗身大細，記得提佢小心啲。
    - 你同阿嫂都努力啲啦。
    - 講呢啲，呢個時代，都係唔生好過生啦，冇理由要啲細嘅受苦。
  - - 啲貓應該有人養㗎，食到肥肥白白噉。
    - 你又知？肥就一定有人養㗎啦咩，街貓人人都餵，咩都食，先會咁肥咋。有主人嘅一定會控制好個食量。
    - 唔係喎，你睇下，佢咁乾淨又白又肥，仲唔係有人養嘅？
    - 我覺得係成條街啲人一齊養嘅，你睇下依到咁多舖頭，隻貓一定係每日周圍去，周圍食。
    - 挑！噉咪即係有人養！
    - 唔同！佢係自由嘅，行到邊食到邊，去到邊訓到邊。無一個「人」去養。
    - 你噉講又有啲道理啵。
    - 隻貓發現咗你啦！佢唔鍾意你！跑走咗啦！
    - 快啲追！如果唔係又唔知幾時先見到佢嘅啦！
    - 貓本身天性就係噉嘅啦，你追到一時，追唔到一世。何必呢。你一係就比啲好嘢佢食，等佢對你有好感，自然會返來揾你㗎啦。迫唔來嘅，明唔明，O唔OK？
  - - 英鎊升得好勁。
    - 升得勁唔勁關你鬼事咩，佢低水嗰陣你咪又係冇錢買。反正你個人都喺香港㗎啦，俾你唱到啲英磅，你死窮鬼換得嗰幾個斗零，咪又係旅行先用得着。就噉擺喺度好擇使㗎！
    - 你都啱嘅。唉，有錢嘅都可以買下英國樓。無錢嘅，買lego都嫌貴！
    - 都唔係靠有錢就得嘅，你自己都要做好多功課，唔係人哋講乜就一定啱用。中間仲有好多過程好花時間同心機去研究，其實都唔係完全坐喺度數錢咁爽。
    - 你又啱。香港人好多時都係睇結果…啊，應該係話放大結果，過程都係被忽略。外人聽落就變得好簡單噉。
    - 唔講個尾俾你聽又點吸引到你班人聽中間嗰part吖！
    - 啱啊，中間嗰part先係最值錢。
    - 諗深一層，其實冇所謂嘅結果，所有嘢都只係一個過程。就算佢話佢今日買到樓，佢一日未死一日都仲有後續。只係你唔知佢後續係點啫。
    - 真係世事被你看透了！就算佢瓜咗老襯，佢啲祖宗十八代都仲有故仔延續落去。可能分家產嗰下先係戲肉！英國版溏心風暴呀屌你！
    - 細路仔先會信迪士尼嘅happily ever after。
  - - 英鎊升得好勁。
    - 噉又點？又去唔到旅行，又唔會移民。
    - 話聲你知啫，買嚟分散下風險都好吖，啲港紙擺喺銀行會輸通脹㗎。
    - 嗰時我話買澳元你又唔俾我買？
    - 隻5號仔你夠叫我唔好放住咯。
    - 嘖。你鍾意買就買，唔好用聯名戶口啲錢就得。
    - 噉一係做定期囉，十萬蚊hold半年衰衰哋都賺到一餐晏仔嘅。
    - 一百幾十跌都跌咗啦，hold半年，要用錢點算呀？
    - 你行開邊條街啊，我去執。
    - 仆街啊。定三個月嘞？
  - - 隔籬屋對夫婦又鬧交，其實結婚結到噉為乜。
    - 家家有本難念的經，理人哋家事做乜？唔通叫人哋離婚咩？
    - 咩理人哋家事啫？佢哋而家嘈到我啊！晚晚都噉樣嘈，隔籬屋樓上樓下唔使訓呀？
    - 買對耳塞塞住耳仔咪唔嘈囉。喂你可以搭單喎，我淘寶。
    - 淘你老母啊，仲淘寶！Quit咗佢啦！我唔理啊，我去管理處投訴佢啊！我唔想再晚晚聽到個女人鬧佢老公屙尿滴到廁所周圍都係啊！我唔想知啊！
    - 嘩噉你投訴佢冇用喎，介紹個醫生俾佢老公好過啦。
    - 咩科啊？泌尿科？
    - 係啩…喂！隔籬靜咗嘅？好似冇嘈喇喎？
    - 唔通…佢知道咗我哋已經知道佢老公屙尿一滴滴？所以收聲唔嘈？
    - 嗯…所以我不嬲都話呢棟大廈嘅隔音真係好差…
  - - 份嘢你聽日俾唔俾到我？
    - 咪玩啦，淨係份報告都成本電話簿咁厚，齋睇都兩日啦。依家你仲要我嘔埋個plan出嚟。
    - 阿姐落聖旨要星期一傾，你估我想㗎。
    - 噉你有冇同條友講話做唔切吖？
    - 大佬，同你講道理就唔係你阿姐啦。
    - 你估依家變魔術，吹兩嘢，就成份嘢飛出嚟。
    - 嚟啦，拍硬檔幫幫手。今次真係死得人㗎。
    - 你有邊次揾我唔係話死人冧樓㗎？
    - 噉全公司最熟呢壇嘢就係你，唔揾你我揾邊個。嚟啦，幫下手趕起佢。最多攪掂之後沖涼揼骨我嘅。
    - 你老味，跟着你呢啲仆街永無好帶挈。
  - - 份嘢你聽日畀唔畀到我？
    - 吓？邊份呀？
    - 我上星期叫你做嗰份report呀。你唔係唔記得呀嘛？
    - 幾時呀？冇印象喎。
    - 星期三呀⋯你噉樣我哋team點同上頭交代呀？
    - 咪住先，我上星期三放假喎。
    - 吓，唔通我記錯？
    - 係呀，我都冇返。
    - 啊係呀，唔係你呀！我係叫咗你隔離位做。唉，唔好意思呀。
    - 嘩！真係差啲畀你嚇死。
  - - 星期日有冇興趣行山？
    - 無啦啦做咩想去行山？
    - 冇啊，見仲未轉季，趁未係好熱咪去行下山囉。
    - 扮咩吖你，平時運動都唔見你做，學咩人去行山啊！
    - 行山好輕鬆啫，戴咗咁耐口罩，去唞下新鮮空氣都好吖！
    - 計我話你想去打卡咋吓嘛？見你買晒sports bra瑜珈褲噉，擺到明係想打卡放上IG啫…
    - 噉着運動衫行山舒服啲吖嘛，同埋風景靚就好自然想影相㗎啦，影完相share出去有咩問題先？
    - 問題係你根本唔鍾意行山，去嚟做乜？
    - 你又知我唔鍾意行？我唔做運動嗰陣你又唔滿意，我想做運動嗰陣你又唔滿意。妖，早知我唔問你啦！
    - 嘿嘿，其實我想講我星期日唔得閒…
  - - 你想預約幾時？我幫你check下。
    - 星期六朝頭早唔知有冇位呢？
    - 等我睇下先…得返十點鐘。其他時間都full晒。
    - 噉23號星期一呢？
    - 都係上晝？
    - 係啊。
    - 等等…九點半去到十一點半都有位。
    - 噉我book十一點啦，唔該。
    - OK㗎喇，噉23號記得帶齊之前啲報告。仲有如果嚟唔到，就麻煩打個電話俾我哋，因為呢排都比較多booking。
    - 冇問題，唔該晒你。
  - - 其實打牌呢個活動已經可以睇得出一個人嘅人格。
    - 真啊，牌品好，人品自然好。
    - 上次第一次約新同事打牌，條友比人截糊之後掉麻雀，有病。
    - 吓，冇嘢啊嘛，喺邊度打？
    - 我屋企啊屌！仲要掉咗入梳化底，要我幫佢執，勁撚燥。
    - 呢啲人唔使俾面佢，直接趕佢出門口啦！
    - 唔啦，返工又要見，費事做到咁核突，不過真係唔想再同佢講嘢。
    - 講起打牌，你有冇聽過四人歸西。
    - 點會冇呀，直頭試過添啦！有個懵丙見到前面打咗三隻出嚟，都唔識扣起隻西遲啲先打，頂佢個肺。
    - 噉你而家仲係咩事都冇，唔使驚啦！
  - - 又話課金，個排行榜完全冇你影。
    - 我本來係諗住課嚟衝榜，但睇咗個排名獎勵，我直接買仲好過。
    - 點解噉講？排名我已經課第一，你係咪覺得鬥唔過先話唔課排名。
    - 唔係啊。排名淨係多咗個頭像框，其他獎勵百幾或者有優惠都可以攞到，噉點解唔直接買先？
    - 唔係啊嘛？
    - 頭先望咗望真係前一百都可以有。
    - 好彩我直接課百幾去抽卡，排行榜只要我set好鬧鐘，夠體力就全部衝排名，一定衝到前一百嘅。
    - 好啦，我課都課咗衝都衝咗，你繼續努力喇。
    - 你要走啦？咁快？好啦。下次再約你出嚟。
    - 係啊，夜喇下次繼續。
  - - 你冇嘢吖嘛？有嘢要出聲。
    - 哦…
    - 今日又俾啲蠢人激親？
    - 你係咪誤會咗啲嘢…唔係今日，係日日！
    - 做到咁鬼燥咪炒咗老細魷魚去囉，你都知與蠢人共事易患心臟病.jpg㗎啦。
    - 走得早就走咗啦，我等埋公司IPO上市即撇。
    - 哈哈，遞表嗰時單聲呀，我留定錢入張頭槌飛抽爆佢呀～
    - 公司噉嘅死款到時我都唔知叫你沽爆佢定乜好。
    - 哈，噉到時發咗達記得揾我飲茶。
    - 得得得，你揾定間日本温泉會館懷石料理啦吓，到時即刻坐頭等飛過去～
  - - 照肺啫，有咩好驚，食枝煙定定驚先。
    - 屌，分分鐘俾人炒啊，點唔驚啊？
    - 東家唔打咪打西家囉，呢間公司咁閪，做落去都冇意思。
    - 大佬，你睇下出面咩環境先啦，話揾就揾到咩，冇糧出我真係食得屎㗎喇。
    - 你有冇咁唔掂呀？前排先見你換咗車喎。
    - 唉…我老婆無啦啦有咗啊！
    - 吓，咩叫無啦啦，你驚就應該做足安全措施啦！
    - 有早知冇乞衣啦！話時話，都係賣咗架車佢穩陣啲。
    - 賣咩吖，第時一家大細唔使用咩，今次單嘢我幫你頂咗佢啦屌，橫掂我都唔想撈。
    - 好多謝你，但噉樣我過意唔去…
  - - 做咩咁耐唔msg我？
    - 吓？你都冇揾我啦。
    - 次次都係我揾你，你唔可以主動一次㗎咩？
    - 唔好講埋啲無謂嘢啦，近排點呀噉？
    - 我啱啱失戀呀…
    - 又失戀？早幾日仲話人哋送花又盛㗎喎。
    - 送完第二日，佢就唔知做乜發癲講分手。
    - Er…仔死仔還在，出面仲有大把排住隊等你啦。
    - 噉你又點呀？個仔讀書未？
    - 啱啱樓下嗰間收咗啦，過幾日買埋校服就搞掂。
  - - 好想打邊爐，但又驚舐嘢。
    - 你想揀生活定生存啊？
    - 係啫。但為咗打邊爐冇咗條命仔就唔抵吖嘛。
    - 超，咁易咩。不過最慘唔係死，俾人起底鞭屍仲慘過死。
    - 唉。算啦噉。反正得個四條友打邊爐都唔夠爽。
    - 係㗎，食完兩碟肥牛就飽哂，咩都食唔到。
    - 噉不如食buffet？而家間間都有折。
    - 都得，你生日，你話事。
    - 噉等我叫埋阿周先，都成半年冇見。
    - 哦，好啊。
  - - 最近種緊香草，有收成嘅分啲俾你吖？
    - 好啊，你種緊啲咩？我成日煮西餐先去超市買，好貴。
    - 都係啲大路嘢，迷迭香、百里香、羅勒、蕃茜噉。
    - 正喎，差唔多大路嘢都齊晒。不過你種平葉蕃茜定卷葉蕃茜？
    - 望落就似係卷葉，我喺花墟一次過掃晒返屋企㗎咋。
    - 平葉蕃茜先香，不過點都好過用芫茜哈哈。
    - 其實用芫茜都係好香，不過陣味就唔夠正宗。
    - 啱啊，對味好緊要。等你種好啲羅勒嗰陣，你出豉油我出雞，我打返啲自家製青醬俾你吖？撈意粉甚至撈公仔麵都好正㗎。
    - 係？好啊喂！超市買啲青醬成日都黃晒，唔好食又唔好睇。
    - 有竅門㗎！打嗰陣唔可以連續打太耐，控制到温度就唔會變黃，遲啲同你講啦！
  - - 用儲水式熱水爐真係惡夢。
    - 啱呀，勁憎。我成日都希望將來搬到一間屋可以唔使再用儲水式。
    - 邊有咁易呀。我問過，如果要裝即熱式嗰啲，要三上電㗎。
    - 咩嘢三上電？
    - 唔知呀，我問啲電器舖係咁答咋。
    - 唓，問完都唔知係乜，你問嚟把鬼！
    - 唓唓唓，噉你夠唔知啦，話人就叻。
    - 是但。唉，總之沖涼下下要就住就住，諗起都覺得想喊。
    - 唉，不過，我有時又噉諗，入去坐嘅話，一日都係得20分鐘沖涼，咪當訓練定自己囉。
    - 喂，咪咁撚灰啦，未必一定入啫。屌，咪講呢啲。餓未？去食車仔麵囉？
  - - 我架單車冇得轉波㗎，cheap嘢嚟。
    - 買過部新囉。
    - 哪有錢，你老母。
    - 唉，資助你一蚊喇。
    - 一蚊就真係難計喇。
    - 知喇，知喇。噉聽日仲出唔出車㗎？
    - 唔啦，拎架廢嘢出嚟俾人笑咩，返屋企打MonHun好過啦。
    - 吓！你買到咩？唔使排隊？
    - 使乜啊，依個世界有E-shop㗎嘛。
    - 得！今晚返去down。
  - - 啲印花你唔要嘅話俾我吖，我拎畀我阿婆。
    - 哦，俾你啦。我都冇儲開。
    - 唔該你。我阿婆話要換唔知咩煲，都唔知有咩好換。
    - 咁又唔係嘅，有時換啲嘢都有用㗎。
    - 真心咩？換換埋埋啲嘢咪又係放係屋企變垃圾。
    - 一啲啲啦，換公仔嗰啲咪會囉。之前便利店儲咗好耐印花，結果呢家都唔知放哂去邊啦。
    - 其實儲印花𠵱家嘢都係啲公司宣傳手法嚟㗎咋。呢家換嘢仲要加成幾百蚊。痴線咩。
    - 咁又係，不如拎嗰幾百蚊自己買好過。
    - 就係囉。所以我都想直接買個煲畀阿婆算。
    - 哦，咁你洗唔洗呢家去樓下間鋪睇下啲煲？反正呢家冇嘢做。
  - - 我準備落樓，使唔使買嘢畀你食？
    - 呀⋯⋯唔知。
    - 唔知即係使唔使呀，大人？
    - 唔知即係諗唔到食咩。
    - 我行過去街市買皮蛋，噉你諗吓經過嗰堆有冇嘢想食？
    - 你食唔食？定係我自己一個獨食？
    - 食少少囉，我唔肚餓，今朝同老豆煮咗個麵食。
    - 呀！定係食腸粉呀？好唔好？你食唔食啲？
    - 腸粉就唔食喇，上次食完合益泰肚痛咗成日，咪攪我。你食腸粉啦，我買燒賣食兩粒。
    - 好呀，買多碗艇仔粥同牛肉呀！媽媽係全世界最好嘅！
  - - 我唔明你講呢啲嘢有乜意義，八卦人哋啲嘢對你生活好有幫助？
    - 嘩，駛唔駛咁大反應，關心下你啫。
    - 噉駛唔駛放個屁都要通知你呀？
    - 你唔想講咪唔好講囉，踩親你條尾呀？
    - 我好明顯係唔想講啦，你係咁追問我丫嘛，煩唔煩呀？容忍都有限度啦。
    - 噉你又同Yuki, Suki講？個個都知得我唔知，你係我嘅話，你都會問啦！
    - 哈，噉你自己諗啦～ 無謂要人講出口。
    - 咩料呀你，我得罪你啲咩？講清楚佢，我真心一直都當你係朋友看待。
    - 當我朋友會約我老公睇戲？
    - 吓，但你老公係我阿哥喎，噉都呷醋？痴線…
  - - 你媽咪情況點？
    - 一定好過我囉，日日都走咗去跳舞。
    - 咁快放得低件事都好嘅。話時話，仲跟緊個金毛跳呀？
    - 係呀，好似畀人落咗降頭咁。
    - 呢排跳舞群組爆得咁勁，你媽咪無事真係執到。
    - 你又知。佢都無去驗，瀨咗嘢都唔知啦。
    - 爆到咁勁都唔驗？有無咁勇呀。
    - 佢話無病無痛，話之佢喎。
    - 噉佢依家都無嘢，咪即係無嘢囉。
    - 點知呀，話唔定佢就係嗰啲乜嘢超級傳播者，嗰時就真係多得佢唔少喇。
  - - 聽日係咪要叫醒你？照舊七半？
    - 聽日唔使啦，我自己校鬧鐘得喇。
    - 點解呀？平時都係噉叫㗎啦，我慣咗喇。
    - 真係唔使喇，你唔好噉啦。
    - 咩唔好噉呀？又係你話做返平時做嘅嘢，唔好突然所有嘢唔同晒嘅？
    - 我識自己起身，我想自己起身噉得未？
    - 你覺唔覺得其實變咗嗰個係你？
    - 是但啦。
    - 我會準時七半打畀你。
    - 你鍾意啦噉。
  - - 今年畢業典禮好似有機會搞唔成。
    - 其實就算搞得成我都唔會去。
    - 吓？點解啊？
    - 你唔覺得好戇鳩㗎咩？特登請一日AL返去坐，又冇得上台又冇得拎畢業證書，返去影相？貪人多咩？
    - 你都講得有道理嘅，但係大學畢業禮喎，一生人得一次咋，你唔去唔驚第時後悔咩？
    - 第時後唔後悔我唔知，但我都幾肯定如果我去咗，我坐喺台下聽啲人致辭時已經會後悔！
    - 哈哈…可能係我份人比較重視儀式感啩。
    - 你揾我幫你take attendance嗰陣唔見你咁着重儀式感？
    - Er……
    - 無論係冇畢業禮定唔去畢業禮都好，喺大學得到嘅嘢係唔會因為噉樣而消失嘅。
  - - Pole dance唔係人人都跳到。你以為啲女亂咁扭，人哋背後下過幾多苦功你知咩？
    - 我冇話佢哋唔努力呀，但上唔到大場面吖嘛。
    - 明明係藝術你又當咸濕，真係咩人睇咩嘢。
    - 藝術都唔係人人啱睇囉，唔通帶小學生去睇咩？
    - 就係你呢啲人咁萌塞，香港嘅性教育先會咁落後。
    - 教到啲女仔變晒性濫交、中學就大肚，噉就叫進步？
    - 唔同你拗，你打橫嚟嘅。
    - 使乜教？大個咗自自然然就識㗎啦。
    - 就係唔教啲正確資訊畀佢哋知，佢哋先會連避孕都唔識。再唔係就睇咸片學，連自己身體啲部位叫咩名都唔知。
    - 又話唔同我拗？
  - - 我覺得你差張master紙，好難轉行入專科。
    - 有bachelor加經驗都轉到科嘅，我check過㗎喇。
    - 寫就噉寫啦，但係通常都係有master。
    - 噉係唔係我都係讀返個part-time master先轉會好啲？
    - 係就一定係㗎喇，不過讀master都貴，同埋都唔容易入。
    - 我就係諗如果要讀埋個master嘅話，可能都要多兩年。
    - 兩年之後真係唔知點…
    - 你試吓報名先囉，如果收嘅咪讀囉。
    - 外國讀返嚟唔知計唔計呢？
    - 好似都得㗎。某幾間出名嗰幾間U好似都計。
  - - 耐無做gym，拎少少嘢都手震震噉。
    - 我反而係成日做，做到手震震喎…
    - 你仲有去做gym？唔驚武漢肺炎咩？
    - 要有事就點都有事㗎啦！而且我又唔係去健身群組嗰間，又戴口罩，勤洗手，器具用前用後都消毒，噉都中，冇計㗎喎。
    - 有計，唔去做囉！我就係驚舐嘢所以成年幾冇做過gym喇…
    - 但唔做運動對身體冇咁好喎…
    - 所以咪就係話我而家拎嘢手震囉！
    - 同我一齊去我做開嗰間做啦，衛生情況都算好，應該唔太擔心。
    - 唔好啦，我始終驚死，等疫情完咗先算啦…
    - 你鍾意啦，不過真係唔知要等幾耐…
  - - 你聽日幾點方便開會？
    - 聽日呀？等我睇吓本schedule先。
    - 如果得嘅話，我就會約埋隔離team一齊開㗎喇。
    - OK啊，聽日兩點我可以開。
    - 講咩好啊？我約埋隔離team，同埋我book埋房。
    - 好啊喂唔該晒你呀。聽日大老細會唔會一齊開？
    - 下，我諗住今次唔好嗌佢住啦。我哋自己傾咗一次先，之後再叫大老細開。
    - 都好嘅，我哋自己傾咗一次先啦。
    - 係啦，我預備埋啲report，聽日一次過我哋睇一次先。
    - 都好啊，就噉決定啦，聽日開會再傾。
  - - 會夜啲返到，8點左右。
    - 今晚約咗邊個呀？
    - 邊有約人啦…今晚要OT咋嘛。
    - 噉使唔使留飯俾你？
    - 唔使喇，你幫我搞搞聽日個lunch box啊，我聽日想帶lunch返公司食。
    - 做咩無啦啦聽日要帶lunch嘅？
    - 聽日啲同事話每個人帶啲嘢食返去食。
    - 噉你想我幫你整啲咩嘢食？
    - 上次你整嗰個燒雞翼都好受歡迎，今次都整燒雞翼飯。
    - 哦好容易啫。得啦，我今晚搞掂啦。我幫你整聽日lunch啦，你今晚自己食啦。
  - - 原來你今日都有出旺角！
    - 係啊，走嗰陣鬼咁死塞車。
    - 冇辦法啦，返到屋企都算係噉。
    - 不過個concert好正啊可？
    - 吓？邊個concert？
    - Dear Jane喺麥花臣囉？你唔係講緊呢樣咩？
    - 哦，原來你出旺角係去麥花臣。
    - 唔係為咗咩啊？
    - 冇嘢喇，等我仲以為自己搞錯咗，原來係噉。
    - 你講緊啲乜？奇奇怪怪噉。
  - - 我地爭discussion question，拍爛檔搞埋佢好冇？
    - 用返我哋上一次講過嗰啲question得唔得？
    - 上次嗰啲好似麻麻地wor…
    - 噉上次Professor Chan提議嗰兩條得唔得？
    - 類似嗰啲啦，不過冇理由抄晒Professor Chan嗰兩條㗎嘛。
    - 噉用佢嗰條做template，跟住之後問吓啲人pros and cons嘅意見做discussion咪得囉！
    - 都OK嘅，你寫埋落去個report度好唔好？
    - 得啦嗰part我搞掂啦。
    - 噉如果係噉，我哋都七七八八。搞埋啲目錄啊嗰啲，應該可以交個功課上去。
    - OK噉你搞掂埋呢度，跟住我最後finalise。
  - - 我嚟還書㗎，前日借嘅，一共五本。
    - OK，你等一等，我幫你。
    - 我好似預約咗三本書，唔該你幫我睇吓而家有冇得攞？
    - 俾個身分證我睇吓。
    - 嗱，唔該晒。
    - 哦，係呀有三本書啊，你係咪想而家一次過攞晒？
    - 好啊，如果有嘅話我一次過攞晒啦，唔該！
    - 你等等吓…嗱呢三本書都係借兩個禮拜。到時候記得還書就得㗎啦，如果要續借就網上續借啦。
    - 好呀，唔該晒你呀。我想問吓其實一個人最多可以預約幾多本書？
    - 同借書quota一樣，都係五本。
  - - 今日阿仔飲得好少奶。
    - 係唔係有啲唔舒服？
    - 睇落又唔似喎…帶佢出去玩嘅時候都扎扎跳。
    - 唔緊要啦，唔使咁緊張。佢今日食少啲，可能聽日食返好多呢！
    - 唔知係咪佢想試吓食固體呢？係唔係差唔多時候可以食固體？佢可能想食固體唔想飲咁多奶？
    - 你咪俾啲固體佢試吓，睇吓佢食唔食囉。
    - 不過講真，我就覺得如果比啲水果啊嗰啲…甜甜地，佢實鍾意食㗎。到時候佢會唔會仲更加唔飲奶㗎…
    - 噉佢大個咗就自然會飲少啲奶㗎啦，唔使咁緊張。
    - 哎呀我驚佢唔食奶瘦猛猛，到時候啲四大長老又話我唔俾夠奶佢飲…
    - 唔緊要啦，健康就得㗎喇！
  - - 我有兩本書想訂，不過英國寄過嚟運費好似好甘。
    - 你想買邊兩本書呀？好似揾返網上書店再集運平啲喎。
    - 我想買呢本同嗰本囉，運費嘅話仲貴過本書本身。
    - 你急唔急用啊？如果唔係我可以叫我啲friend幫你買，之後寄返嚟。
    - 急我就唔急啊，不過你個friend要幾耐到啊？
    - 我問吓佢囉，我估可能三四個禮拜掛。
    - 喂噉都好喎。因為我喺香港買真係好難買，但係又真係好想要依兩本書。
    - OK啦見係你，我幫你問吓我個friend啦。其他人我就唔會幫佢問㗎喇。
    - 喂唔該晒你呀！我真係等用嗰兩本書。
    - 得啦，同你咁熟唔使計啦。
  - - 唔好以為小朋友聽唔明我哋講咩，其實佢哋好敏感。
    - 佢哋真係乜都聽得明，好鬼醒。
    - 醒過龍添呀！
    - 不過有陣時我都驚我自己對佢哋唔夠敏感。
    - 都係嘅，大人好多時候都用我哋自己啲方法對小朋友。
    - 哎呀，有時我都唔想㗎，但係去到嗰一下我都控制唔到…
    - 但係都要控制下啲情緒…
    - 我都知啊，不過真係講就容易，做真係好難。尤其係佢激到我火都滾嘅時候。
    - 我有啲時候真係要行開下，揾第二個人幫吓手。
    - 你有得行開下就好啲囉，我有陣時真係行唔開，發咗火都控制唔到。
  - - 呢種菜易唔易種㗎？
    - 呢隻算容易㗎喇，比我上次嗰隻容易好多。
    - 你上次種乜嘢？
    - 上次試過種菜心，我就覺得好難喇，俾啲蟲食晒。
    - 唔係話有啲有機農藥可以滅蟲㗎咩？
    - 係就係有嘅，不過有機嗰啲好似都冇乜效。
    - 我聽人講有啲有機嘅都幾好㗎喎。
    - 係唔係真係㗎？你幫我問吓你個friend佢用邊一隻有機滅蟲？
    - 好啊我幫你問吓。始終自己種都唔想有咁多化學嘢。
    - 係啦，我覺得如果我搞得掂啲蟲嘅話，應該都唔係好難，就會成功。
  - - 嗰個公園幾多嘢玩㗎。
    - 真係㗎？有冇上次去過嗰個咁多嘢玩？
    - 仲好玩過上次我哋去過嗰個，早兩日我同阿仔去完佢玩到唔捨得走。
    - 等我都帶我個女去玩下先，使唔使帶定多套衫？附近容唔容易買嘢食？要搭咩車去？
    - 我上次就係搭73X，之後落車行過去好方便。我就自己帶咗啲麵包同水，玩左三四個鐘。
    - 噉都好方便，好容易去啫。
    - 係呀，真係可以玩幾個鐘，等佢哋放電，噉做阿媽都冇咁辛苦。
    - 最好就梗係可以幾個小朋友約埋一齊去。佢哋自己玩，我哋班阿媽可以傾吓計！
    - 噉不如我哋約埋阿邊個邊個，揾一日一齊去啦！
    - 不如下個禮拜四啦，你得唔得？
  - - 有得升職加薪，唔知走唔走好，新工做咗半年就走好似好衰。
    - 有得升有得加，仲要走？唔通要揾份工冇得加咩？
    - 屌，份工真係唔啱做，唔想嘥時間。
    - 老實講，呢個時間出面好難揾工，有得做做住先啦，𢭃住份糧幾happy啊，仲要有得加。
    - 但係成撚日叫我OT，好大壓力㗎，其他啲同事，佢哋有OT錢就笑住袋，但係我做到個心跳到唞唔到氣咁滯。
    - 咁嚴重？屌，做到唔舒服咪去睇醫生唞半日囉，使鬼咁上心。
    - 你唔知，睇醫生都有壓力㗎，上次去睇完醫生，第日返公司老細就有說話俾我聽，又話咩琴日short咗個人，要其他同事OT。
    - 噉其他同事有冇「詐型」？
    - 冇～佢哋好恨錢，只要OT計返鐘，假可以唔放，命可以唔要，但我唔得囉，唔想有錢冇命使。
    - 喂，分別只係「有錢冇命使」同「冇錢使到冇命」，係咪「有錢」好少少啊？你諗真啲啦。
  - - 想問你識唔識排版？有嘢想揾人幫手。
    - 係咪你之前share過嗰個project？我OK啊。
    - 多謝大佬，下次請你食飯！
    - 喂但係你budget幾多㗎？見你story好似都好多嘢要排…
    - 吓？我哋識咗咁耐，拍硬檔幫下手啦。最多下次請你食多餐自助餐。
    - 屌你啦，上次幫你整完個logo又話請我食飯，結果一約你出嚟就冇影。
    - 今次一定唔走你數。再喺IG tag埋你，出版嗰陣將你個名大大隻印落credit list上高。
    - 聽住先啦…send你啲嘢嚟望下先。
    - 感謝大佬！
    - 唉…你請返上次嗰餐先講多謝啦。
  - - 頭先你部電話係噉響，我見你阿媽打過嚟幾次，你睇下咩事啦。
    - 打俾佢都係冇人聽㗎啦。佢個電話係call機嚟㗎。
    - 即係點啊？
    - 打電話去等於話佢知有人揾過佢，佢有心情嗰陣就會覆 call。
    - 有咩緊要事真係揾唔到佢㗎喎。
    - 揾唔到，都冇法。不過如果真係急事，佢係會不斷打打到我聽到為止。打咗三次啫，應該係揾我返去食飯。
    - 即係佢預咗你晚晚都準時收工，同埋一定想返屋企食飯㗎？
    - 佢個年代個個都係，返工廠返寫字樓都係，五點就收工，佢都唔明而家返工幾辛苦。
    - 係㗎，成日講咩獅子山精神，以前啲人其實不知幾梳乎。
    - 咪係囉，可以食飯時間返屋企，仲有得坐埋一齊睇電視。佢又打嚟喇，等陣再傾。
  - - 張櫈好硬，坐到我patpat痛。
    - 點解唔換過張？
    - 我都想，不過呢排好手緊。
    - 係咪仲有其他嘢想買？
    - 係啊，電腦啦、電話啦、mon啦都想換…
    - 噉你諗住排到幾時？
    - 都要R到啲嘢做先有機會。
    - 噉最近有冇乜嘢嘗試過？
    - 上網見到有個「廣東話任務」，寫得好仲有機會得到50蚊現金券，試下都好啦。
    - 噉你好好加油喇。
  - - Plan咗今年年尾結婚，不過可能都係唔擺酒。
    - 都好吖，慳返筆，仲唔使煩。
    - 係啊擺酒真係好麻煩，唔好搞我，好彩而家有得用疫情做藉口。
    - 做咩要藉口嘅？你阿爸阿媽好想你擺咩？冇聽你講嘅？
    - 唔係呀，係老爺奶奶啊。
    - 噉你老公咪夾喺中間？
    - 係啊，所以而家賴落疫情度，大條道理唔使擺。
    - 噉本身用嚟擺酒嘅budget，你點使？
    - 諗住換過部車囉，再唔係就去歐遊。
    - 睇個勢，換車算罷啦，都唔知幾時先有得去旅行。
  - - 買盒切雞上嚟𠱁下你老豆啦，兩仔爺邊有隔夜仇。
    - 媽，你估細路仔玩泥沙咩，買盒雞當冇事，可能佢兜口兜面掟盒雞落我度添呀。
    - 佢始終係你老豆啊…
    - 噉我就要由得佢鬧呀？喂，係佢叫我以後唔好返去㗎。
    - 佢火遮眼上嚟有咩講唔出唧，呢啲晦氣說話佢自己都唔記得講過啦。
    - 我話之佢記唔記得，我記得就得喇，總之呢，我就唔會返去見佢住，你鍾意嘅話，我同你兩仔乸出街飲茶我好歡迎，你咪叫佢嚟掃興。
    - 你唔通真係想斷絕父子關係咩？你跟佢姓㗎嘛。
    - 唉，仲講呢啲做乜唧？唔講佢喇，你早排覆診醫生點講？
    - 冇咩點講，又冇藥食、又冇嘢跟進，浄係叫我日日check住血壓，要寫低落簿噉囉。
    - 都好啲，噉你真係記得日日寫簿仔，同埋真係咪鬼再食鹹魚啊、臘腸啊呢啲醃製嘢喇，乖啲啦吓。
  - - 我次次去捐血，血紅素都係掹掹緊達標。
    - 你咁瘦梗係啦，捐一包仔血都榨乾榨淨啦。
    - 上次捐完即刻見暈添呀，好彩有個靚女姑娘睇實咋。
    - 佢睇實你，定係你𥄫實佢呀？
    - 你暈嗰時會擘大眼嘅。
    - 其實你身體麻麻哋，仲成日去捐血？
    - 我係O負血型，好多種血型都唔會有排斥，唔似得AB型淨係捐得返畀AB型嘅人用。
    - 哈，你啲血真係夠晒大愛喎。
    - 利人唔利己呢，O負都算罕有，希望其他O負嘅人踴躍啲捐血，幫返自己友啦。係喎，噉你有冇捐血呀？
    - 捐鬼捐馬咩？基佬一年內有做愛唔捐得㗎，得直人做愛係安全㗎咋嘛，吹漲。
  - - 想染灰色，又驚傷頭髮。
    - 係㗎，起碼要漂兩三次，又last得唔耐。
    - 不過阿賢話灰色好襯我呀，你知啦我膚色黃黚黚，頭髮淺色啲，成個人睇落精神啲㗎。
    - 其實你都決定咗啦，同我講做咩唧？
    - 我唔知好定唔好，拎多個意見嘛。
    - 噉你拎咗幾多個意見啊？幾多個支持，幾多個反對？定係其他人嘅意見根本唔重要呢？
    - 做乜喎？同你傾下偈咋嘛，你又咁認真，我夠知我冇主見咯。
    - 錯晒重點。阿賢鍾意咩色你就染咩色，你不如去髮型屋做兼職啦，話唔定有員工價。
    - 都唔關佢事，係我自己想染咋嘛。
    - 噉你鍾意咪整色整水，整到花哩花碌囉，漂到傷晒又唔係我痛。
  - - 我寫字用右手，揸筷子用左手。
    - 噉你識唔識用右手揸筷子先？
    - 我兩隻手都得。
    - 噉就得喇，有時全枱人都用右手揸筷子嘅話，你用左手就好容易會頂住人。
    - 噉我又未試過喎。
    - 可能你屋企少人啩，如果坐得好逼就可能會。不過學識揸筷子都好易啫，我識得有外國朋友用咗一個星期就學識。
    - 係咩？
    - 係啊，我諗住有時都試下用左手揸筷子，可以左右開弓吖嘛。
    - 噉又係，一隻手整親嘅話仲有另一隻手可以用。
    - 如果有時間，我想練埋用左手寫字添呀。
  - - 通常佢叫你去另一間舖買平嘢，係同一個老細。所以其實佢點都賺。
    - 下？係噉㗎？
    - 係啊，我識個老細，佢話我知㗎。
    - 等我以為佢咁好有嘢益我添。即係昆我啫。
    - 噉如果間舖係真係平嘅又ok嘅。
    - 噉間嘢有冇平吖？
    - 哈哈，冇喎，同出面差唔多。
    - 超。
    - 噉又唔算係昆嘅，橫掂你都係要買㗎啦。
    - 嗯…唔知呢…
  - - 係咪每個office都有一個講電話好大聲嘅同事？
    - 我諗係。
    - 點樣可以阻止佢哋呢？
    - 冇㗎。我後面個同事好似係隔籬部門個大佬。佢講嘢大聲到一個極點。
    - 係啦，我真心唔想知你啲部門機密同家庭日常。
    - 冇辦法啦，唔知點解越大聲講嘢啲人越鍾意講電話？
    - 係喎，我嗰個同事又係，由朝講到晚。
    - 黐筋，唔知以為佢地做call centre…
    - 呵呵，真係做call centre可能佢哋又唔出聲咯！
  - - 係咪每個office都有一個講電話好大聲嘅同事？
    - 你點知㗎？我前面個同事講電話真係好大聲㗎！
    - 我嗰度咪又係，話佢又唔好意思，唔俾佢知又嘈鬼住晒。
    - 噉你點同佢講啊？
    - 冇㗎，有日附近啲同事行開晒，咪細細聲同佢講，其實你傾電話嗰陣要留意一下聲浪，特別係吩咐工人姐姐嗰陣，老闆都聽到就唔好啦。
    - 咁直接？
    - 有乜所謂，最緊要佢明。
    - 噉佢之後真係細聲咗？
    - 好好多啊，係間唔中講得興起會大聲啲囉。
    - 或者我又試下先！
  - - 你冇嘢做咪玩下電話囉，唔使下下扮忙嘅，盲嘅都睇得出㗎。
    - 睇得出係扮唔緊要，有心扮好過唔扮。
    - 妖，扮咪即係假，有乜話邊個好啲？
    - 起碼有心嘛，唔打得都睇得吖。
    - 個個好似你噉，咪做壞晒規矩囉！
    - 你咪繼續玩電話囉，我扮忙關你咩事？
    - 冇話關我事，袋錢入你袋啫。
    - 我有我做法，你有你做法，和而不同，OK？
    - 得啦得啦，下次唔教精你喇。
    - 都話冇話邊個精啲咯，你明唔明人係可以有唔同角度、唔同諗法㗎啫？
  - - 我準備落樓，使唔使買嘢俾你食？
    - 好啊！你想食咩？
    - 我想食譚仔！
    - 都好喎！我要魚腐墨丸三酸少米線走芽菜。
    - OK！噉你要唔要飲嘢？
    - 諗唔到飲咩住，唔使啦！
    - 不如叫個細土匪一齊食？
    - 又好！差唔多啦！費事一陣食唔落晚飯！噉樣都夠頂啦！
    - 係啦！次次食譚仔都食唔晒！好折墜！
    - 非洲真係好多人冇嘢食㗎！
  - - 今日一齊食晏？
    - 好啊！你想食咩啊？
    - 未諗到喎！你呢？想食咩？
    - 唔想食啲熱氣嘢。
    - 噉呀…一係食日本嘢？
    - 嗯…但係尋日食咗喇喎，唔想食…
    - 噉附近邊度易揾位啊？一陣開會費事遲，上次老闆遲咗五分鐘已經話我哋。
    - 係喎陣間要開會！噉一係食附近？
    - 噉即係食咩啊？你呢句廢話嚟㗎喎。
    - 你真係好惡啊！
  - - 幫你霸咗個靚位。
    - 唔該晒，嚟咗好耐？
    - OK啦，哈哈。
    - 我呢排都冇得準時放工sorry。
    - 唔緊要啦，你都唔想嘅，呢排好忙？
    - 近排個市好返，開始多返生意。
    - 噉有生意都好過冇嘅。
    - 有錢賺點都好過冇錢賺嘅。
    - 賺到錢先可以出嚟食好嘢！
    - 都係㗎，哈哈！
  - - 呢塊布唔錯，買返去車個袋都好。
    - 你識車袋㗎，咁叻嘅？
    - 我都係上網自學㗎。
    - 你而家孭嗰個都係你車㗎？
    - 係啊。
    - 嘩，好勁啊。你幫我車返個吖，俾返錢你。
    - 唔好啦，我啲手工未係好好，成日都整衰㗎…
    - 唔驚喎，你而家孭嗰個都已經好靚。
    - 你唔介意有瑕疵嘅都ok嘅…
    - 係噉話喇喎！
  - - 佢單剔咗我好耐喇。
    - 噉你都唔醒水？
    - 我好唔好打去揾佢？
    - 人哋擺明唔想理你啦，唔好噉啦。
    - 可能佢做嘢忙咋嘛…
    - 做嘢忙到用幾秒回message都冇時間？
    - 佢可能攰吖嘛…
    - 你唔好自己呃自己啦。
    - 我邊有。
    - 其實你心底都知咩事啦。
  - - 阿女咳咗兩個禮拜，有啲擔心。
    - 有冇帶佢去睇醫生？
    - 冇啊，俾左啲咳水佢食。
    - 你傻㗎？咳兩個星期未好都唔帶佢睇醫生，中咗肺炎你就死。
    - 吓，唔會啩？
    - 咩唔會。死啦，可能你都中咗招。
    - 黐線，我冇病冇痛。
    - 你中咗唔好話俾人知見過我啊，我唔想俾人的去隔離。
    - 得啦，我真係冇事喎！
  - - 今年會唔會有雙糧？
    - 我就一定冇！因為我準備撇，去加拿大。
    - 吓？揾到工嗱？
    - 係吖，狗屎運，辭咗職下星期飛。
    - 咁突然㗎屌，你返咩啊？
    - 一樣做市場啊，啲科技公司。
    - 正…你自己一個過去？你隻貓點？
    - 係啊，梗係過埋去啦！我老母成日屌鳩我好帶隻貓過去。
    - 噉都屌？屌你老母！
    - 係喎，隻貓我自己養，我俾錢，我帶過去，使唔使你寫紙批准？
  - - 天文台話今個星期打風喎！
    - 唉，都唔會有假放㗎啦！
    - 唔係喎，睇落今次都打得幾應。
    - 噉最多咪夜晚掛八號，第二朝照常返工囉。邊會咁好死吖天文台！
    - 我就希望可以放半日假，瞓晏啲都好過冇。
    - 噉又係！不過最近忙到踢晒腳。
    - 之後攞假唞吓囉。
    - 我都想呀，而家冇得去旅行積咗好多日假。
    - 去下Staycation囉，反正啲假儲嚟都冇用。
    - 都好啊，有咩package抵玩？
    - 我之前同條女去半島，3000蚊包三餐，我覺得幾抵。
  - - 架架巴士都飛站，明明我就見到入面仲有位。
    - 啲巴士佬係噉㗎啦。
    - 講起就火都嚟，上次個巴士佬明明見住我跑緊過去，我差幾步到嗰陣佢就開車，屌。
    - 九巴唔係有個app可以睇到站時間嘅咩？我而家會睇咗個到站時間先出門口㗎喎。
    - 把鬼咩！個app根本唔準，上次佢話等5分鐘，結果我等咗半個鐘都冇車。
    - 有時啲班次係咁疏都冇辦法，咁多不滿你搭的士囉。
    - 啲的士狗咪又係噉，我有錢我揸車啦。
    - 揸囉，買架二手車，好平之嘛。
    - 泊車唔使錢呀？
    - 泊爛地咪平啲囉。
    - 架車日曬雨淋，我就唔制喇。
  - - 熄咗個風扇佢啦，吹到我頭都甩。
    - 噉你咪行埋一二邊囉。
    - 點解係我行開而唔係你熄啊？
    - 大佬幾多度啊，開個風扇都喺度嘈。
    - 23度咋喎，夏天都未到，有冇咁熱啊？
    - 噉你又唔係唔知間屋不嬲通風都差㗎啦。
    - 我寧願你開冷氣算。
    - 唔得喎。
    - 噉你想點啫？呢樣又唔得，嗰樣又唔得。
    - 電費咁撚貴你俾呀？搞笑喎你。
  - - 我準備落樓，使唔使買嘢俾你食？
    - 好啊。
    - 幫我嗌個魚片魚蛋河，再加多串牛。
    - 嗱我唔擔保嗰兩檔有開㗎。
    - 得啦陣間俾返錢你，如果冇開就去芯姨買碗腐竹雞蛋糖水。
    - 咁多嘢點記，不如你自己買啦！
    - 唔好啦咁熱，我啱啱先沖完涼。
    - 頂你真係好懶，你打喺WhatsApp度啦如果唔係我點記。
    - 嘿嘿嘿辛苦晒笠腰！
    - 唉早知就唔問你自私落街食好過！
  - - 你到咗未啊？到咗嘅就揾位先啦。
    - 未啊，我啱啱先出門口。
    - 你又遲到！
    - 唓！你咪一樣，我就唔信你到咗。
    - 哈，你太天真喇，噉我就梗係…未到啦。
    - 都估到又鬥遲。
    - 其實究竟係食邊間啊？
    - 譚仔？木田？是但啦你話事。
    - 呢排個荷包比較扁，食木田啦有學生餐。
    - 好啦噉，你仲有幾耐到啊？
    - 就快…轉個彎就到！
  - - 今年會唔會有雙糧？
    - 唉，唔知啊，上年噉樣，我都預咗最worst嘅case。
    - 唔係嘅，都應該有雙糧嘅，係可能冇以前噉幾個月囉。
    - 哦，係咩，有雙糧都好吖。
    - 喂，我知道今年係點喇。個range一至四個月都有，但係一個月嗰啲就係通常想拜拜佢嗰啲，高嗰啲就係繼續想留嗰啲啦。
    - 不過俾得四個月嗰啲應該都係想佢來年繼續努力嗰啲啦。
    - 哦，又係嘅，俾得你就梗係想你有返付出啦，不過有好過冇啦，係咪？
    - 係囉，就係噉囉。
    - 不過大粒嗰啲又唔係噉計啦，係咪？
    - 噉梗係啦，佢哋嗰啲夠買半個或者一個單位㗎喇！
    - 唉，不過算啦，冇得比㗎喇…
  - - 我打算聽日裸辭，好過做到自己爆血管。
    - 裸辭好冇安全感㗎喎，你認真？
    - 噉好過日日開OT，又對住啲西客，煩到癲！
    - 噉辭咗你諗住揾咩嘢做？
    - 唔知㗎，「希望在明天吖嘛！」
    - 講呢啲，你又知聽日會好天嘅？噉你諗住幾時遞信？
    - 過埋年尾先啦，年頭拎埋雙糧就bye bye佢條尾。
    - 正路啊，不過呢排疫情，難揾工喎，定係繼續喺呢間公司捱多陣先啊？
    - 冇㗎喇，疊埋心水走㗎喇，完了吧，如無意外。
    - 噉祝你好運啦。
  - - 今年會唔會有雙糧？
    - 冇㗎喇，經濟差到噉，老細都嫌揾唔夠啦，仲出乜撚雙糧啊！
    - 噉又係，發夢就有份，啲老細咁孤寒，唔講「雙糧」，「商量」都冇啦！
    - 你啱啊，講起又講，啲老細做老細之前係咪都係咁抵人屌㗎呢？日日黑口黑面好似尋晚打打下飛機俾人切咗條嘢噉。
    - 嘩，噉你又爆啲，不過都啱啊，日日叫人快啲做嘢好似趕住去投胎噉，自己又成條粉腸噉，三點三第一個衝出嚟點人買tea。
    - 老細喎，你做到老細嘅時候，就明㗎喇。
    - 唉，呢世都冇我份㗎啦。講下你條女吖喂，好似幾正噉喎，散咗嘅話通知聲啊。
    - 我頂你個肺呀你把烏鴉嘴，容乜易俾你開口中點算啊！我BB好愛我㗎，你條單身狗…死埋一邊啦。
    - 邊個話我單身啊，我唔話你知，費事你見到我條女之後，嫌你嗰個唔夠正咋。
    - 噉你咪膚淺囉。揀女梗係睇內涵㗎啦，索唔索呢啲都係其次啦。
  - - 你遞咗信喇？
    - 未啊，今日見老闆個樣黑黑地，唔敢入去住。
    - 唔係呀，我今朝見到佢仲好地地㗎喎。
    - 鬼係呀，佢最叻喺你哋班細嘅面前扮nice，入房開會就剷到我哋PK。
    - 你唔乘機揾信掟佢？等佢唔好片人片得咁過癮。
    - 你都short嘅，佢喺呢行人面咁廣，得罪佢我呢世都唔使撈呢行喇！
    - 噉又係，我之前個老闆同佢都好熟下，成行都睇佢頭。噉你又話下個月要返新工，唔夠一個月通知噉點呀？
    - 可以點吖，唔夠咪賠囉。好過俾佢唱衰我。
    - 總之祝你好運啦。
    - 好啦。
  - - 我出親街都至少兩程車，慣啦。
    - 真係好嘢，當初又會走去住啲山旮旯地方都有嘅。
    - 普通鄉村啫，山旮旯極有限。
    - 戥你辛苦。
    - 都話慣晒咯，冇咩嘢啦。
    - 不如買返架車噉話？
    - 噉搞，我本身份人已經唔係幾手眼協調，鄉村路又鬼咁惡揸。
    - 買架二手玩下都好過你日日轉到頭暈噉吖。
    - 其實又唔係完全冇得揀嘅，每朝七點幾會有班村巴直出市區，不過晨早流流，我都未瞓醒。
    - 呵，原來係你自己爛瞓。你諗你喇。
  - - 我屋企上唔到網，有咩事直接打俾我。
    - 吓，乜你屋企個網又壞咗？
    - 係啊屌，成日都壞，就快cut咗佢算。
    - 但你屋企唔係連電話都收唔到㗎咩？
    - 叫好過冇啦，就快與世隔絕。
    - 慘，冇得上網慘過食屎。
    - 係啊屌，嗰日同阿媽爭電視睇，噉我諗住算啦我上網睇直播，屌，窒到，同冇睇冇分別。
    - 石器時代噉喎你。
    - 係啊，我係猿人添啊，遠離人類文明呀啊！
  - - 啲蕉出晒黑斑，仲唔食呀？
    - 食啊，好黑咩？少少黑先好食喎。
    - 嗱你睇下嘞。
    - 唔係好黑啫，少少淋，可以撈乳酪食。
    - 唔係喎，你上次整香蕉蛋糕都幾好食，可以整多個喎。
    - 都好喎，我睇下有冇麵粉先。
    - 話時話，記唔記得上次我哋買嗰隻日本麵粉？我嗰日喺一田見到貴勁多囉，成四十幾蚊。
    - 吓，我哋上次AEON見到廿幾蚊咋喎。
    - 咪係囉。
    - 不過一田都係趁減價先買得多，都係貪方便啫。
  - - 啲蕉出晒黑斑，仲唔食呀？
    - 冇人食咪你食囉，好委屈你咩。
    - 妖，又喺度扮晒「試當真」！你講就柒啦！
    - 食蕉啦你，咁多嘢講。
    - 但啲蕉真係，一唔係就未熟，一熟就全部一齊熟晒，好難食到咁多。
    - 都係㗎，所以咪擺到出晒黑斑囉。尋日我都食咗兩條㗎啦。
    - 兩條咁多？
    - 早一條晚一條啫都係。
    - 朝早食水果做早餐都幾好，蕉又唔使整邋遢隻手。不過空肚食香蕉係咪唔好㗎？
    - 又好似係有啲噉嘅講法嘅，真定假就唔知喇，同埋…如果真係科學研究嘅話，都唔會話一定好定唔好嘅，都有分好多唔同情況㗎嘛。
  - - 廿幾度你仲着咁多衫，我睇見都熱。
    - 屌我都出晒汗，今朝明明好涼爽㗎嘛。
    - 今朝勁曬喎，着錯衫就着錯衫啦！
    - 好囉好囉我戇鳩，噉點呀食咩啊？
    - 我都唔知喎，行下睇下想食乜囉。
    - 好耐冇打邊爐喇。
    - 我都想啊但你唔驚咩，要出去同人哋一齊夾嘢喎，口罩又要除嚟除去咁麻煩。
    - 有冇啲唔洗出去夾嘅邊爐啊。
    - 我都唔知喎，你search下啦。
  - - 細聲啲啦，間屋又唔係大，使乜咁大聲。
    - 平時你煲劇開到咁大聲又唔見你細聲啲？
    - 吖你個衰妹，仲駁嘴？
    - 喂，噉我上緊堂吖嘛，而家用zoom上堂㗎，唔開聲我點聽書啊？
    - 噉我頭先見你似同人傾緊偈嘛。
    - 嗱，你自己睇喇，都話上緊堂咯，見唔見到啊？我professor啊。
    - 得啦得啦，你上堂啦，我煲劇。
    - 你入返你間房啦，噉咪聽唔到囉。
    - 你戴耳機唔得嘅？
    - 又唔見你戴？
  - - 廿幾度你仲着咁多衫，我睇見都熱。
    - 呢排身體虛啊，出入商場大冷氣好易病，着厚啲穩陣啲。
    - 你真係搞唔掂喎，廿歲人就咁多病痛。
    - 我行多兩層樓梯都喘晒氣噉，知咩事啦。
    - 鬼叫你平時成日食埋晒啲垃圾，又成四五點先瞓，飲個珍珠奶茶都要加糖，唔早死就奇啦。
    - 唔講喇，邊似得你骨骼精奇，着背心仔短褲出街，睇見都覺得凍。
    - 大佬，今日差唔多三十度喎。
    - 係，都話商場凍咯。同埋我都冇咁多嘢可以露啦，似你咩大佬。
    - 笑死，我係真係熱先噉着囉好冇。
    - 係嘅係嘅，大佬話點就點啦。
  - - 呢條線好疏㗎，20至30分鐘一班車。
    - 差唔多啦，呢個鐘數嚟講都合理。
    - 我平時搭開嗰幾條線5分鐘就有車喇。
    - 我呢啲大西北嘅人一早就慣啦，唔緊要啦。
    - 但係要等喎，不如轉鐵？
    - 唔啦，鐵要轉咁多次線，又冇位坐，落車仲要行㗎。
    - 係咩？我以為你住得好近地鐵站添。
    - 梗係唔係啦，落車仲要行多十幾分鐘先到，仲要係斜路添啊。
    - 哦，噉算啦，都係等巴士啦。
    - 上車一覺瞓到落尾站就到屋企樓下，正呀。
  - - 我打算聽日裸辭，好過做到自己爆血管。
    - 你份工咁辛苦，祼辭都抵嘅，做出事做做埋埋都唔知夠唔夠你睇醫生。
    - 咪就係囉，唉，就係下一份工難揾些少。
    - 你仲諗住做返本行？
    - 係啊，又冇其他經驗，我諗應該成世做呢行。
    - 噉你啲老本夠唔夠你休息啊，唔夠我拎俾你唞陣又點話啊，老友。
    - 夠啦，做做埋埋辛苦係辛苦，但都有啲錢淨嘅，唔好擔心我。
    - 噉你會唔會打算去旅行散下心，提早過返啲退休生活噉話啊？
    - 有打算㗎，不過依家疫情都冇咩地方好去，過一排再睇下先啦。
    - 噉你到時再話我知啦，我拎假同你一齊去。
  - - 我準備落樓，使唔使買嘢俾你食？
    - 咁好？平時拎把刀度你頸都唔落㗎喎。
    - 咪咁多嗲啦屌你，要食乜啊？
    - 你最遠可以行到邊度啊？
    - 我行到M記嗰邊買嘢食啊!
    - 噉你幫我係XX小食店買個咖哩豬扒飯返嚟啦，然後要蘋果梳打少冰少甜。
    - 好啦，返到嚟俾返錢我啦!
    - 屌，你買埋你嗰份啦，我請埋你食。
    - 多謝你啊哥，噉我就唔客氣啦！
    - 好啦，快啲速去速回啦，好肚餓啊。
  - - 我打算聽日裸辭，好過做到自己爆血管。
    - 好勇喎，呢個時勢裸辭。
    - 頂唔順先會噉決定啫。
    - 你唔怕難揾工咩？
    - 梗係怕啦，不過未至於手停口停噉囉。
    - 我就冇法子學你喇，我要養家。
    - 同情你。
    - 一場同事，揾日食餐飯同你farewell啦。
    - 好呀，我預你請我㗎啦。
    - 噉都得？
  - - 今年會唔會有雙糧？
    - 呢間公司有出過雙糧咩？
    - 我唔知啊，好似聽講話有人試過？
    - 你聽邊個講啊？
    - 咪隔籬組嗰個老黃囉。
    - 老黃你都信？佢成日車大炮嘅。
    - 唔係啩？
    - 你梗係未俾佢跣過定嘞。
    - 你好似有親身經驗噉噃。
    - 有機會再話你聽啦。
  - - 知唔知諗唔到idea可以點？就係上連登抄。
    - 吓？你有咩咁諗唔開要上連登抄啊？
    - 你就諗唔開，我話諗唔到idea啊。
    - 差唔多啫，哈哈。
    - 無言…
    - 你抄還抄，唔好變抄襲。
    - 又唔係寫論文，怕咩唧？
    - 其他人未必想你抄㗎嘛。
    - 噉我斷估抄下改下噉嘅。
    - 噉都好啲。
  - - 啱啱配完眼鏡，落咗訂。
    - 你唔啱度數咩？
    - 唔係，我嫌戴緊呢副眼鏡好out。
    - 係咩？我覺得ok喎。
    - 潮流嘅嘢你識條毛咩，哈哈。
    - 噉話人㗎。
    - Sor，講事實啫。
    - 冇你咁好氣。
    - 喂，唔係咁易嬲啊？
    - 我費事睬你。
  - - 我今日下晝同聽日放假。
    - 你而家先話我知？遲唔遲啲啊？
    - 唔好意思啊，我都係啱啱先知屋企有啲事，要臨時請假。
    - 好啦，噉有冇咩嘢要交帶落呀？
    - 應該冇咩特別嘅。
    - 係咪㗎？
    - 有咩你就打我手提揾我啦。
    - Ok，噉後日見啦。
    - 希望後日返到工啦。
    - 嘩，你噉講我好驚喎。
  - - 你到咗未啊？到咗嘅就揾位先啦。
    - 未到啊，仲塞緊車。
    - 吓？噉點算啊？我都塞緊車喎。
    - 如果真係揾唔到位既，咪叫外賣囉。
    - 都好，而家堂食咁煩。
    - 係囉，越搞越煩。
    - 情況好似而家香港噉。
    - 點解噉講？
    - 香港都係好難揾位容身㗎啦。
    - 嗯。唉…
  - - 點解LOL可以咁長命？
    - 哈，你問起我，我唔玩LOL㗎喎。
    - 噉你玩咩？
    - 玩啲冷門games。
    - 好玩咩？
    - 好玩啊，簡直係經典。
    - 俾我睇下點玩嘅？
    - 俾你睇你都未必識啦，太冷門啦。
    - 俾我睇下先啦，或者我識呢。
    - 又好。
  - - 天文台話今個星期打風喎！
    - 你喺邊度聽返嚟㗎？
    - 喺街度囉。
    - 你係咪聽錯咗咋？
    - 唔會，我明明聽到噉講。
    - 我聽到嘅版本同你唔同喎。
    - 你聽到嘅版本係咩？
    - 我聽到天文台話今個星期唔會打風囉。
    - 吓？完全同我個版本相反？
    - 係呀。今個星期都就完咯，仲打咩風吖。
  - - 架架巴士都飛站，明明我就見到入面仲有位。
    - 係囉，而家啲巴士司機唔知做咩嘅。
    - 搞到有時搭巴士都心驚驚。
    - 點解噉講？
    - 揸揸下車都可以瞓着搞到撞死人。
    - 係啊係啊，唔撞死人就撞爛建築物。
    - 好慘。
    - 吖，終於有架巴士肯停喇。
    - 唔知輪唔輪到我地呢？條龍排下排下排到好長。
    - Oh no，剛剛輪唔到我地上車，又要等下一架…
  - - 你個袋咁大嘅，裝咩啊？
    - 裝你。
    - 咩裝我啊？
    - 梗係裝你啦，咁八卦。
    - 問下唔得咩？
    - 唔得。
    - 咩事，食咗火藥噉？
    - 你咪理我啦，好鬼嬲。
    - 嬲咩啫？
    - 仲問，你收聲啦！
  - - 聽講深水埗又新開咗間咖啡店。
    - 又開？唔係已經一條街十幾間喇咩？
    - 係噉㗎啦…個個食住條水…
    - 香港真係有咁多人鍾意飲咖啡咩…
    - 其他人我唔知，我自己都幾鍾意㗎。不過有時出到去見到咁多人，都冇心情坐耐啲…
    - 我前排去嗰頭買嘢，見到間間都排長龍噉。
    - 所以我而家有時索性自己喺屋企沖…
    - 吓？你喺屋企沖到咁勁嘅！喂其實拉花難唔難㗎？
    - 我自己沖手沖咖啡咋…簡單啲，又唔使洗咁多嘢。
    - 手沖咖啡係咪即係齋啡？有次我朋友俾咗一杯仔我試，酸酸地苦苦地噉，我唔係好慣啊…都係鍾意飲有奶有糖嗰啲。
  - - 我部電話冇電，你有冇尿袋啊？借嚟叉叉吖。
    - 我都叉緊啊，叉多一陣俾你。
    - 好啊。唉我得返12%電，唔知點捱到今晚。
    - 而家先兩點幾咋喎，做咩咁快冇晒電？掛住打機呀？
    - 嚿電應該虧虧地，我今朝叉爆先出門口㗎。搭程巴士玩咗一陣，返到嚟已經得返60幾%。今朝都係send下message咋嘛，跌下跌下就噉嘞。
    - 快啲換電啦，你嚿電打柴喇！
    - 原廠電好貴啊！換副廠電又驚爆炸…
    - 邊有咁易爆炸…喂俾你叉嘞。不過我唔係用iPhone㗎喎，你自己有冇帶線？
    - 吖係喎，唔記得咗你唔係用iPhone…我落去睇下附近有冇啲平平地嘅iPhone線買先…
    - 喂你落去嘅話順手幫我買包香口膠吖！頭先食嗰個餐好重蒜味，搞唔掂…
  - - 早晨，我哋想揾數學科嘅補習老師，有朋友俾咗你嘅contact我。
    - 早晨，想問點稱呼？
    - 我先生姓陳。我想問係咪有得試堂？
    - 陳太你好，想問你哋小朋友幾大？學校用中文定英文教？
    - 我囡囡今年中二，英文中學。其實上年佢升中已經唔係好跟到，加上啱啱呢年都冇乜上過實體課，喺ZOOM佢聽唔明老師講嘢又唔出聲，我驚佢再係噉要留班…
    - 明白嘅。升上英中之後好多學生會因為唔識解題而追唔到進度，當然都有啲數學concept可能要同佢哋解得清楚啲。我本身都教開呢區幾間英中嘅學生，初中同高中都有，有啲學生由中一跟我跟到DSE，掌握到啲答題技巧就唔使太擔心。有興趣嘅話我哋可以約個時間試堂，試完堂如果滿意，決定跟我補習，噉第一堂就免費嘅；如果試完堂覺得唔適合，第一堂就象徵式計返50蚊車馬費俾我，唔知有冇問題？
    - 冇問題，每堂係咪一個鐘㗎？下個禮拜試堂得唔得？我哋逢一三五晚都OK，你邊日方便？
    - 係啊，初中嘅話每堂一個鐘都夠，連續上太耐可能反而吸收唔到。都可以之後睇情況調節。下星期三試堂…六點得唔得？會唔會阻到你哋開飯？
    - 星期三…六點冇問題！噉我一陣send個地址俾你吖。麻煩晒！
    - 好，噉到時見吖。得嘅話可以準備囡囡最近幾次測驗或者考試嘅卷，我到時睇下佢邊啲concept或者解題比較弱，再同佢go through下。
  - - 你用完本書放喺我locker就得。
    - 你locker喺邊啊？
    - 四樓樓梯口第一排啊。Locker面貼咗好多Mirror相㗎，好易認。
    - 排排locker都有人貼Mirror相㗎喎…
    - 總之樓梯口第一排最低嗰行啦，好易揾㗎咋。真係揾唔到嘅話你keep住先嘞一係。
    - OK OK，但你locker冇鎖咩？
    - 密碼係我生日咋嘛，你唔會唔知我幾時生日㗎可？
    - 哦噉得啦。你遲我一個禮拜吖嘛！點會唔記得啊！
    - 好啦噉你自己擺返入去得㗎喇，我走先喇趕住練波！
    - 好啦拜拜，唔該晒你啊！
  - - 係咪每個office都有一個講電話好大聲嘅同事？
    - 我office又真係有一個喎，就喺我前面再前面個位咋嘛。慌死人哋唔知佢講緊公事噉。
    - 係囉！都黐線㗎！我肯肯定，我嗰個同事把聲，隔咗幾行人都聽倒啊！
    - 我覺得office裡面應該要好似圖書館噉，周圍都黐住啲告示話「保持安靜」，或者好似巴士噉，提啲人講電話要細聲啲囉！
    - 哈哈！啱呀！不過嗰個同事最近走咗嚕。
    - 噉咪好囉！耳根清靜！
    - 我好犯賤，有時又覺得office太靜，靜到我就嚟瞓着。
    - 咩料啊你？噉又唔得，噉又唔得。叫返佢返嚟好冇！
    - 哈哈！唔會啦！有時我諗，佢都係做得太辛苦啫。大聲啲當釋放下啲壓力。
    - 唉！我唔知你啊！我就真係好想嗰個同事走，或者調個位，唔近我嘅都好。
    - 佢走咗你就唔慣㗎喇！
  - - 你遞咗信喇？
    - 係啊！
    - 幾時洗手唔做啊？
    - 俾咗一個月通知期老細。
    - 今日係十月一日，即係十月三十一日就last day？
    - 冇錯。
    - 嚟緊你有咩好路數啊？
    - 我過去新加坡幫朋友間公司做嘢。
    - 嘩，去新加坡咁遠？
    - 嗰度環境好過香港好多，辭咗份工都覺得值！
  - - 鬼唔知有得揀唔揀呢份咩，問題係你覺得噉嘅時勢我仲有揀咩？
    - 唉，大家噉話啦。依家我返緊嗰份都係牛工。
    - 你都叫淨係返五日吖。我嚟緊一個禮拜返足六日啊，想唞下都難。
    - 依家香港地邊有工係輕鬆㗎？做到成隻狗噉都係揾得雞碎咁多。
    - 無計啦，遲啲越嚟越多大陸人落嚟又會俾晒佢哋上位㗎啦。
    - 真係諗起都灰機…
    - 走又走唔到，留又冇乜出路，真係…唉。
    - 走就唔係太想走㗎喇，話晒都喺度咁多年，住都住慣咗啦。
    - 咁唯有大家一齊捱嘅啫。
    - 係啦，會過嘅。
  - - 你唔係以為自己喺佢心目中好重要呀嘛？
    - 但我晚晚都同我傾好耐計喎…
    - 戇鳩仔，我夠晚晚同你傾計啦，又唔見你諗多咗？
    - 我之前唔開心飲酒佢叫我飲少啲，仲聽我講咗好耐心事添啊。
    - 算啦，聽你講嘢、叫你戒酒呢啲係人都識講啦！
    - 但我喺佢心中唔重要佢又點會花咁多時間喺我度啊？
    - 可能佢同時同緊幾個人傾計呢？你又點知啫。
    - 我覺得佢唔係咁仆街囉。
    - 屌你沉緊船實噉講㗎啦。
    - 佢真係好好㗎，唔會係啲噉嘅人。
    - 屌你都要衰過先會醒㗎喇。
  - - 一個男人連FOXY都唔知係咩嚟，我極其量會稱呢啲人做細路仔。
    - 我認我係細啊，好心你呢班老嘢唔好成日攞舊時嘅嘢嚟講啦，時代唔同㗎喇！依家睇鹹片邊度使慢慢等download㗎。
    - 你哋後生仔點會明白我哋當年為咗download一段片等足成日，然後開個file見到真係想要揾嘅嗰段片所帶嚟嘅嗰種感動吖！
    - 黐線嘅咩！打個飛機啫，唔使咁誇張呀嘛！我上網撳幾下就有片睇，方便好多囉！
    - 你睇開邊個網站咁巴閉啊？
    - 嚟嚟去去咪又係最出名嗰一兩個，想睇鬼佬鬼妹就去aaa.com，日本片就梗係yyy.com啦！
    - yyy.com唔掂喎，前排上去睇過，撳入去load極都load唔到條片，個server好垃圾！
    - 我又冇遇過呢個問題喎，係唔係你屋企部router有事咋？
    - 噉講開又講，我嗰部router真係好舊，都係時候換過一部。
    - 我有相熟舖頭可以介紹俾你，你揾日去望望啦！
  - - 通常佢叫你去另一間舖買平嘢，係同一個老細。所以其實佢點都賺。
    - 係咪好似係惠康嘅職員叫你去萬寧度買嘢噉。都係同一間集團。
    - 類似啦，有時兩間都有賣嘅貨品，其中一間賣晒，佢可能會叫你去另一間買，而唔係叫你去百佳。
    - 講開惠康萬寧，你有冇download佢個app，叫YUU。
    - 有啊，呢個app好似係每次買嘢嗰陣出示嘅話就可以儲分。仲可以連去你張信用卡同八達通。
    - 我都download咗，每次係佢度買嘢都俾佢嘟一嘟噉。
    - 但佢個廣告真係好洗腦啊，Y-U-U，成日係我個腦海度，有聲㗎!
    - 好似Donki噉，一入佢間舖就不停播。呢啲我估係marketing技巧嚟，洗腦到等你離開間舖，都有機會同朋友講起呢樣嘢，順便幫佢宣傳埋噉，哈哈！
    - 就好似而家噉！成功洗咗我地腦喇！
    - 等我今日都去Donki度掃吓貨先，當去一次日本噉先！
  - - 係咪每個office都有一個講電話好大聲嘅同事？
    - 其他地方係點我就唔知喇，但係我可以話俾你聽我office有。
    - 所以係真㗎？！嗰個同事點㗎？
    - 嗰位同事阿M係隔籬team嘅head嚟。平時份人都好八卦。
    - 佢會八卦啲咩㗎？
    - 由你住邊到你有冇拍緊拖，第一日返工嗰陣明明我唔係佢條team佢就係噉問我問題…
    - 住邊都算啦，有冇拖拍都問仲要第一日見就問…佢都真係幾八。
    - 啱啊，加上佢講得又大聲，把口又疏，佢知就等於全公司都知。
    - 有個噉嘅同事真係慘…佢平時成日都要講電話？
    - 係啊…而且有時仲會開speaker，真係嘈到成個街市噉。
  - - 政治呢啲嘢唔係我哋一般人所接觸到，或者控制到。
    - 做咩突然之間咁哲學啊？
    - 唉，你睇下而家個環境先啦，度度都又示威又盛，英國美國連自己啲嘢都搞到立立亂，都理唔到我哋呢啲小地方。
    - 香港噉都叫小地方？你誇張咗啲呀？
    - 你居然係focus喺嗰度。
    - 如果唔係你想我講咩？你知我不嬲都唔鍾意講呢啲㗎啦。
    - 你就係成日都中立冇意見，其實講真，你究竟係點諗㗎？
    - 我哋可唔可以唔講呢啲？
    - 而家得我哋兩個，你唔係信唔過兄弟我呀？
    - 我…講白咗，其實我一啲都唔支持港獨，不過，你仲想唔想聽落去？唔想都係直接stop咗好啲。
  - - 係咪每個office都有一個講電話好大聲嘅同事？
    - 你office有個噉嘅同事呀？
    - 係啊，每次煲粥都嘈生晒，想靜靜地做嘢都唔得。
    - 噉你哋有冇同嗰個人講過？
    - 唉，咪傻啦，佢同上面好friend㗎。
    - 佢仲會篤人背脊㗎？
    - 唔知啊，不過費鬼事啦，雖然佢真係好嘈。
    - 做嘢都係噉㗎啦，不如我送套耳塞俾你，佢拎電話出嚟你就戴上去？
    - 怕唔怕好唔舒服㗎？
    - 你試吓咪知囉；我聽日拎出嚟俾你。
  - - 我有錢我都晚晚出去玩啦，通K，劈酒，船P，有咩唔得？
    - 冇話唔得嘅…如果你夠精力個肝又頂到嘅話。
    - 唔趁後生玩，唔通到老咗行唔郁先？
    - 唔係話唔玩，係要適可而止噉解，佢噉樣玩唔到幾多年身體就會有事。
    - 屌你啦，講嘢成個老母噉…
    - 你行得未啊？吹咗咁耐廢水都未搞掂。
    - 爭啲，你去屙個尿食枝煙，返嚟就搞掂。
    - 男廁喺邊？
    - 出門口轉左。
    - 陣間見。
  - - 你遞咗信喇？
    - 未啊，我仲諗緊。
    - 傻撚咗咩，你個老細咁刻薄，早走早着啦！
    - 都唔係嘅…有時OT都會請下我哋食外賣，仲會叫我哋搭的士返屋企添㗎。
    - 吓，呢啲好基本啦下話，OT仲要冇補水。
    - 我再考慮下先啦，呢個時勢好難揾工啊。
    - 都係嘅，不如你試下好似Mary噉搞下start up啊IG shop嗰啲啦，分分鐘多過你而家份糧啊！
    - 有咁好賺咩？
    - 係啊，聽講佢每個月都幾萬盈利。
    - 咁勁？！
  - - 喂俾條片你睇下，勁好笑。
    - 睇咗啦，扮凌波麗吖嘛！
    - 佢哋話如果有1.5mil view數就有驚喜喎！
    - 係？噉我去睇多次先。
    - 你話使唔使開新account先計多次view吖嗱？
    - 吓！我見啲人拎幾部電話出嚟刷view喎。唔會要開新account啩？
    - 噉你有冇睇鳳凰不死鳥？
    - 未睇啊！
    - 快啲睇啦！
    - 睇咗，好搞笑！啲薯片好無厘頭！
  - - 近期比特幣升緊，你有冇買？
    - 冇啊，我未有時間了解，你呢？
    - 有，4萬幾時買咗，咪由佢放喺度囉。
    - 依家先嚟諗會唔會好遲呢？
    - 你做下功課先啦，呢個係大勢所趨。
    - 噉你賺唔少啦，買咗Tesla未？
    - 我冇車牌。
    - 黃金又點睇？
    - 未有需要嫁娶。
    - 冇女朋友咩？
    - 有冇介紹，等我可以上岸。
  - - 轉咗電話冧把，同大家講聲先。
    - 無啦啦做咩轉？
    - 我去睇麥師傅，佢話電話號碼8字尾旺我，財運會變好。
    - 你睇咗幾錢？
    - 六千蚊一個鐘。
    - 不如你俾六千蚊我，我同你講啦！你搬屋去八樓八號室，仲旺啊！
    - 你唔信咩？好準㗎人哋話。
    - 信都唔會揾麥師傅啦，佢羅庚都唔曉睇啊。
    - 真係？噉我又唔知喎！
    - 嗱，你睇下呢條片，佢將個羅庚反轉拎！
  - - 近期比特幣升緊，你有冇買？
    - 冇啊，買呢啲不如去賭錢。
    - 但你幾年前話日元低，要買返啲，噉唔係一樣都係買貨幣？
    - 點同呢？法定貨幣有嗰個政府認頭，虛擬貨幣冇㗎嘛！
    - 有唔同㗎咩？
    - 梗係唔同啦，法定貨幣嘅幣值係基於對嗰個經濟體嘅預期，即係話，有個日本政府喺度認頭，比特幣邊度有呢？佢嘅幣值純粹基於大家嘅心理㗎咋喎。
    - 但係唔係有啲地方話接受比特幣作付款咩？
    - 但嗰啲地方隨時都可以話停止接收比特幣，日本唔會聽日突然唔收日元，唔同打仗時期啲軍票吖嘛！
    - 啊！新聞話Tesla暫停接受用比特幣買車！比特幣即刻插水！
    - 都話㗎啦！
  - - 鬼唔知有得揀唔揀呢份咩，問題係你覺得噉嘅時勢我仲有揀咩？
    - 冇得揀咪做住先囉！
    - 但係真係好辛苦啫，日日OT加班，俾埋條命佢吖，好唔好！
    - 我都日日OT，唯有食下零食過日神囉！唔開心都會有方法令自己唔好綑住自己㗎。
    - 我就係係噉食零食，咪食到而家咁肥囉！仲要減肥添，邊得嚟咁多時間啊？瞓覺時間都冇啊！
    - 唔食零食咪聽下歌，最緊要都係放鬆返自己，唔開心噉做係會做得慢啲㗎噃。
    - 公司播歌？好似唔係咁好喎！
    - 噉你會戴耳筒㗎嘛？唔使真係播出嚟喎！
    - 喂！噉你有冇耳筒借俾我啊？我得藍芽!
    - 下？乜你唔係用手機播歌㗎？



  - - 好耐無見喇呢輪點呀
  - - 做咩咁耐都唔msg 我
  - - 呢輪有咩搞作呀
  - - 你好嗎
  - - 幾時再約
  - - 今日天氣好好喎都
  - - 係咪好忙
  - - 得唔得閒講兩句
  - - 有嘢想搵你傾
  - - 今日係咪嚟唔到開會呀？
  - - 我無聊喺度諗個新計劃，想睇你有冇咩意見。
  - - 想問一問你哋搵考試地點方面嘅嘢。
  - - 日子大約係幾時？
  - - 想問你哋聽日開唔開門啊？
  - - 請問有冇座頭電話？
  - - 我係速遞，今日有一份快遞會送過嚟畀你
  - - 請問幾號返學呢？
  - - 請問有冇家長識得 2B 班同學？
  - - 最近疫情嚴重，大家都冇事吖嗎？
  - - 大家好嗎？近況如何，有返工嗎？
  - - 溫馨提示：學校有下午 zoom 問功課試驗計劃。有需要同學請依時參加。
  - - 我想問下你邊日方便傾續約？ 
  - - 唔好意思，我有好個好膚淺嘅 javascript 問題。
  - - 冷氣機滴水，想問問價錢同時間。
  - - 想問下收唔收到單？
  - - 我係姑姐，得閒打電話畀我。
  - - 轉咗電話冧把，同大家講聲先。
  - - 喂屌搞緊咩
  - - 喂，有嘢搵你，盡快覆我
  - - 你而家方唔方便講電話？
  - - 呢排點呀？仲係返緊嗰份工？
  - - 咁耐無見不如搵日出嚟食飯吖！
  - - 喂上次你講嗰個歌手出咗新碟喇！
  - - 唔好意思，有嘢想你幫幫手
  - - 喂畀條片你睇下，勁好笑
  - - 喂！廢話少講！醒幾隻馬嚟先！
  - - 可唔可以幫我返公司攞啲嘢，唔該！
  - - 點解英文咁屎可以做高官
  - - 近排點
  - - 不如一陣一齊去飲茶
  - - 唔好意思遲左覆你
  - - 搞咩嚟
  - - 有件事想問你
  - - 今日天氣好涷，有冇着多件衫，今晚接你收工？
  - - 哈佬xxxx~想睇下你收唔收到噚日xxxxx send出嘅email
  - - 另外想麻煩你今晚/聽朝畀返份xxxx 我😬
  - - 你死得未？
  - - 有時間傾兩句?
  - - 喺課室，咬包先
  - - 唔識 trade test 係咪gg喇？😭
  - - 今堂淨係幫你留咗位，等你自己簽到同攞notes喇😂
  - - 記得做soul嗰份功課😂
  - - 原來admin係科大職員🤔
  - - 嚟緊諗住f2f定 zoom?🤔
  - - 仲喺老銅碌緊過嚟
  - - 噒緊第四期，想問星爺譯嗰篇文係咪冇校過？😱
  - - 啱啱收到 OU email 😂
  - - 噚晚睇到之前訪問條片上咗YouTube~
  - - 前輩你好，有啲行業問題想冒昧求教🙇
  - - 慢慢覆你先～噚晚好夜先睇，驚覆咗會阻到你，今日又暫時冇乜時間😂
  - - 餃子哥，有件事想麻煩你🙇
  - - 可唔可以幫我book 埋10號6點？🙏
  - - 啱啱你係咪行過？😂
  - - 有件私事想麻煩你😅
  - - 約10號1點深水埗地鐵站A出口上面等？拜完神食嘢再行下？
  - - 你係咪同親人約食飯，結果十次有八次都會遲開？😂
  - - 噚晚大坑點？
  - - Stalk我fb?😂
  - - 而家搵你OK嗎？
  - - 錄音稿仲有冇其他問題？
  - - 唔知今年畢業典禮仲搞唔搞得成呢……？
  - - 唔知你仲使唔使返😂
  - - 餐飯點啊？
  - - 你仲有邊度想行㗎？🤔
  - - 你落唔落嚟食飯？純粹問下，唔落都冇所謂
  - - 你過多兩日last day?
  - - 請問申請 HKLA 會籍要畀咩學生身份證明副本佢？
  - - 聽日開始喺屋企做嘢，直至另行通知
  - - 會夜啲返到，近8點
  - - 今晚返嚟，不過我要早啲食
  - - 今晚唔返嚟食
  - - 提返大家，我今晚開始上堂
  - - 我聽晚去屯門食
  - - 淘大上咗車，你哋食先
  - - 返嚟食飯
  - - 開咗門，但我要行開陣
  - - 今日可能會遲少少，仲未上到車……
  - - 我今日下晝及聽日放假
  - - 通知大家一聲，我聽日請假
  - - 你同你同事係咪去咗飲茶？
  - - 今日老細請食飯慶功，要甩你底
  - - 本身諗住今日臨入大澳約你食餐飯，但係而家趕住改文，要到下星期先
  - - 你搵工搵成點？
  - - 今日一齊食晏？
  - - 完晒Project出唔出?
  - - 你本身係咪報咗非洲嗰個internship?
  - - 下星期得閒食飯?
  - - SAO個禮物包你方唔方便攞?
  - - 你都上IC?
  - - 我聽日晏晝上去睇，你聽日去唔去？
  - - 介唔介意用IG幫我promote下?
  - - 想問個典禮幾時開始?
  - - 大佬想問你識唔識stats野
  - - 你有冇話想apply咩職位？
  - - 星期一下午好嗎？
  - - 又話課金，個排行榜完全無你影。
  - - 巴打，$16000有無興趣？
  - - 聽日係唔係要叫醒你？
  - - kevin 你可唔可以share俾你啲朋友叫佢地投
  - - 幫我看下這份合同有沒有問題。
  - - kevin仔 最近操成點先
  - - 點啊你有冇時間幫我同事做iWork？
  - - 喂幫我留間單人房。
  - - Jessica 個Project 你join?
  - - 你係咪first round已經有jc offer？
  - - 你好！ 我係 Kevin，係香港教育大學嘅校園生活導師。
  - - 近期有咩撈?
  - - 有下莊味？
  - - 可唔可以幫我宜家打兩個花牌，我聽朝一早要用。
  - - 想問果12個係邊度人？學校既定係你組織入面既人？
  - - 今年jc tutor咩環境？
  - - 你地起身同我講聲，準備開飯
  - - 家姐你新加坡果邊點呀？
  - - 我已聯絡新一屆的主席，日後會與他聯絡。感謝你過去一年的付出，如有任何問題，也歡迎你透過whatsapp與我聯絡。
  - - 大佬，你介唔介意比你下莊P or EV 既聯絡電話我？
  - - 你呢排咩環境
  - - Sonia來求救啦！
  - - 你好，想再確認一下貴會是否會出席敝會的就職典禮？
  - - 我今日好得閒拎酒錢
  - - ching訓醒未，我係its。
  - - 原來你今日都有出旺角
  - - 星期六聚會，你會唔會到？
  - - 做緊乜？有啲悶
  - - 喂，你好啊
  - - 你都鐘意打籃球嫁？
  - - 張相幾靚，係邊影嫁？
  - - 有冇住Hall？
  - - 你份工要成日出trip？
  - - 幫你霸咗個靚位
  - - 啊sir就到，快手啲
  - - 份project 要做啲咩？
  - - 可唔可以幫手做埋下面個part？
  - - 想同你講聲sorry先
  - - 得唔得閒出去食嘢
  - - 你願唔願意同我一組？
  - - 上左大學有咩搞
  - - 好耐冇見，最近幾好嗎？
  - - 頭先見到你，近排點啊？
  - - 見你壓力好大，冇嘢啊嘛？
  - - 你用完本書放喺我locker就得
  - - 支筆唔使還啦，送俾你
  - - 呢個星期你諗住點過？
  - - 今日好忙啊
  - - 近排天氣凍返，記住着多件衫
  - - 我發覺你其實都幾簡單
  - - 冇事呀嘛心情唔好？
  - - 有咩想食順便幫你買埋
  - - 幫我帶份餐蛋治
  - - 等陣幫我點埋名
  - - 記住幫我簽到啊
  - - 你今日又冇溫書啊？
  - - Kitty叫你打返電話比佢
  - - May佢頭先搵你
  - - 幾時得閒約出嚟傾Project 
  - - 依家先收到message
  - - 同你講樣好笑嘢
  - - 頭先電話冇電，你搵我咩事？
  - - 想問份功課幾時deadline？
  - - 頭先阿Sir有冇話要做功課？
  - - 你記住要同返Roy交代清楚件事 
  - - 有冇人知佢發生緊咩事？
  - - 今日發生咗一件唔係咁好嘅事
  - - 聽日放假大家有冇節目
  - - 有冇興趣一齊join團
  - - 想問大家有冇意見？
  - - 份project你地想做邊part
  - - 你有冇見到佢啊今日
  - - 聽講旺角新開左間咖啡店
  - - 出唔出嚟一齊溫書？
  - - 有緊要事搵你
  - - 幫我攞個充電器
  - - 中午食乜好
  - - 見你一直Online做緊乜？
  - - 頭先條友唔記得MUTE
  - - 今日份野幾時dead?
  - - Hello Kevin! 我係student development tutor呀!嚟緊暑sem有咩安排呀?
  - - 師弟，請唔呢件係唔係你地莊整的?
  - - 聽日聯宿閃避球你玩唔玩
  - - 我地爭discussion question 拍爛檔搞埋佢好無?
  - - 想請教買新機你會推薦邊種
  - - Hi.我係之前跟過你補習果個學生，我想問下如果補英文去邊間補習社好。
  - - 你中意邊隻多d
  - - 我四點放 ，邊度搵你方便？
  - - 喂，呢排你死咗去邊啊？
  - - 喂，記唔記得我啊？係我啊，我啊！
  - - 等我自我介紹先，我叫做小明。
  - - 等我介紹下自己先，我叫做陳大明，大家可以叫我做阿明。
  - - 聽日3點你得唔得閒啊？
  - - 靚女你好，想去邊度啊？
  - - 唔該，沙田馬場，行獅隧吖。
  - - 你好，請問聽日7點book兩個人得唔得啊？
  - - 你好，唔該想問下聽日7點有冇兩個人嘅枱啊？
  - - 死仔包，又話返嚟食飯，結果又唔返！
  - - 成兩個鐘喇，你去咗邊啊？大西北呀？
  - - 呢排你有冇時間啊？
  - - 聽日朝頭早你方唔方便啊？
  - - 有冇邊套好睇，推薦下吖！
  - - 係咪要填呢張form啊？
  - - 我搵唔到條link喎！你可唔可以直接send嚟啊？
  - - 夠鐘轉台喇，我要睇《全民做兵》啊！
  - - 你哋有冇平啲嘅plan啊？
  - - 阿米屋開倉喎，你唔你唔排下話？
  - - 唔該有冇白油借一借嚟啊？
  - - Eason新派台嗰首歌叫咩名話？
  - - 你係咪嗌外賣啊？幫我嗌份腿蛋治吖！
  - - 我嚟還書㗎，前日借嘅，一共五本。
  - - 我電話冇電喇，唔好打嚟，過兩個鐘先搵我啦。
  - - 今日有冇同學遲到，有就出聲啦。
  - - 我個鬧鐘壞咗，你聽朝8點叫醒我吖。
  - - 何仔你到咗未啊？到咗嘅就搵位先啦。
  - - 後日有人嚟整鹹水喉，到時成棟都冇鹹水㗎。
  - - 頭先喪標打過嚟，叫你打返畀佢啊。
  - - 抄快啲啦，就嚟夠鐘喇，陳sir實準時入嚟㗎。
  - - 份project deadline係幾時啊？
  - - 有冇人同你組啊？不如一齊吖。
  - - 方唔方便同你吹陣水啊？
  - - 想唔想同我啤一啤啊？
  - - 你喺咪電腦前面？Discord講吖，我開間room。
  - - 啱啱email畀你啲attach你收唔收到？
  - - 你有冇打火機啊？我漏咗喺屋企。
  - - 我部電話冇電，你有冇尿袋啊？借嚟叉叉吖。
  - - 我冇晒數據喇，呢度有冇免費Wifi㗎？
  - - Hi，乜咁啱嘅？
  - - 你撲唔撲到張敬軒演唱會啲飛啊？
  - - 我有個櫃，新買嘅，點知唔啱位，你要唔要啊？
  - - 份project要搵時間傾傾，你幾時得閒？
  - - 有冇諗住參加咩club啊？
  - - 漫soc會費半價喎，你入唔入啊？
  - - 老友，你塊面白瀨晒噉喎，不如煲啲紅棗茶補補啦。
  - - 呢位哥仔，見你印堂發黑有啲心事喎，過嚟贈你幾句啦。
  - - 你係咪塔羅牌好叻㗎，幫我占卜下吖。
  - - 最新消息，奸笑社下個月出你老婆黏土人喎，唔係唔訂咓？
  - - 就放飯喇喎，唞唞先啦。
  - - 就嚟放飯喇，諗住去邊度食啊？
  - - 夠鐘放飯㗎喇，食咩啊？
  - - 隔籬街口開咗間拉麵店喎，試唔試下？
  - - 冇見你一排，你肥咗又瘦咗喎！
  - - 兩位哥哥，你哋係咪外國人嚟啊？識唔識我哋啲話？
  - - 吞pop華，嗰份文件你搞掂未啊？
  - - 我有個老死喺附近開咗間bar，有冇時間？
  - - 我頭先熄咗電話，唔好意思，你搵我咩事啊？
  - - 唔好意思，借個廁所嚟用先。
  - - 聽日你返唔返敎會？
  - - 你好，泛眾財務，請問有咩幫到你。
  - - 返歸未？
  - - 下週又要OT啦
  - - 先兩日我同個朋友食飯
  - - 都話咗沖廁要kam蓋咯
  - - 架巴士咁耐仲未到架
  - - 你又放屁啊？咁臭嘅？
  - - 點解你唔使返工？
  - - 聽日有無時間？
  - - 呢度有無印象來過？
  - - 食飯唔洗畀錢？
  - - 呢個係咪我地之前食過嗰間？
  - - 你地玩果隻叫咩game?
  - - 你朋友幾歲？
  - - 返屋企未？
  - - 又打八號風球啦！